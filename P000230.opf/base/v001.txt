༄༅། །བླ་མེད་ནང་རྒྱུད་སྡེ་གསུམ་གྱི་རྒྱབ་ཆོས་པདྨའི་ཞལ་གདམས་ལམ་རིམ་ཡེ་སྙིང་འགྲེལ་པ་ཡེ་ཤེས་སྣང་བའི་ཟུར་རྒྱན་བརྒྱུད་ལྡན་བླ་མའི་ཞལ་རྒྱུན་རྣམས་བརྗེད་བྱང་གཅིག་བསྡུས་ཡེ་ཤེས་ལམ་འཇུག་བཞུགས་སོ། །
མཛད་པ་པོ། པདྨ་འཕྲིན་ལས་སྙིང་པོ།
༄༅། །བླ་མེད་ནང་རྒྱུད་སྡེ་གསུམ་གྱི་རྒྱབ་ཆོས་པདྨའི་ཞལ་གདམས་ལམ་རིམ་ཡེ་སྙིང་འགྲེལ་པ་ཡེ་ཤེས་སྣང་བའི་ཟུར་རྒྱན་བརྒྱུད་ལྡན་བླ་མའི་ཞལ་རྒྱུན་རྣམས་བརྗེད་བྱང་གཅིག་བསྡུས་ཡེ་ཤེས་ལམ་འཇུག་བཞུགས་སོ། །
རྩ་གསུམ་ཀུན་འདུས་རྡོ་རྗེ་དྲག་པོ་རྩལ་ལ་ཕྱག་འཚལ་ལོ། །རྒྱལ་རྣམས་ཡེ་ཤེས་གཅིག་ཏུ་འདུས་སྐུ་གསུམ་རིགས་འདུས་པའི་ཞལ། །དཀྱིལ་འཁོར་ཀུན་བདག་པདྨ་སཾ་བྷ་ཝ། །གསང་འཛིན་བཀའ་ཡི་སྡུད་པོ་མཚོ་རྒྱལ་ཡུམ། །རིག་སྟོང་དབྱིངས་ཀྱི་ངོ་བོར་རོལ་པས་འདུད། །དམ་འཛིན་རྣམ་འཕྲུལ་གཏེར་འབྱིན་མཆོག་གྱུར་གླིང་། །འཇམ་མགོན་ཁྲི་ལྡེ་ཀུན་མཁྱེན་མདོ་སྔགས་གླིང་། །རྣམ་སྣང་བཻ་རོ་བསྟན་གཉིས་གཡུང་དྲུང་གླིང་། །རྡོ་རྗེ་སློབ་དཔོན་རྣམ་གསུམ་གཙུག་ཏུ་བསྙེན། །བཀའ་བབས་ལུང་བསྟན་ཞལ་ནས་སྙན་བརྒྱུད་པའི། །གདམས་ངག་མཛོད་བརྙེས་དྲིན་ཐོབ་བླ་མ་རྣམས། །རིགས་ཀྱི་བདག་པོར་མཆོད་ནས་གསུང་གསང་བཅུད། །ཕྱོགས་འདིར་གཅིག་ཏུ་འགོད་པའི་སྤྲོ་བ་བསྐྱེད།
བཀའ་བབས་ཞེས་པ་ནི། མདོ་སྡེ་སྣོད་སྔ་འགྱུར་བཀའ་མ། བླ་མ་བསྟན་གཉིས་སོགས་ས་གཏེར། རྩ་གསུམ་དྲིལ་སྒྲུབ་སོགས་ཡང་གཏེར། འཕགས་མའི་སྙིང་ཏིག་སོགས་དགོངས་གཏེར། ཕུར་པའི་དོན་ཏིག་སོགས་སྙན་བརྒྱུད། སྐུ་གསུམ་རིགས་འདུས་སོགས་དག་སྣང་། ལྕེ་བཙུན་སྙིང་ཐིག་སོགས་རྗེས་དྲན་ནོ། །
ཐོག་མཐའ་བར་དུ་དགེ་ཞེས་པ་ནི། མདོ་ལས། དམ་པའི་ཆོས་ནི། ཐོག་མར་དགེ་བ། བར་དུ་དགེ་བ། ཐ་མར་དགེ་བ།
ཁྱད་པར་བཞི་ནི། སུ་སིདྡྷི་ཀཱ་ར་ལེགས་པར་གྲུབ་པའི་རྒྱུད་ལས། དོན་གཅིག་ན་ཡང་མ་རྨོངས་དང་། །ཐབས་མང་དཀའ་བ་མེད་པ་དང་། །དབང་པོ་རྣོན་པོའི་དབང་བྱས་ནས། །ལམ་བདེ་འཇུག་པ་བདེ་བའི་ཕྱིར། །སྔགས་ཀྱི་ཐེག་པ་ཁྱད་པར་འཕགས། །ཞེས་སོ། །
རྒྱུ་ལམ་བྱེད་དང་འབྲས་བུ་ལམ་བྱེད་ཀྱང་། ཧེ་རུ་ཀ་གལ་པོ་ལས། མཚན་ཉིད་རྒྱུ་ཡི་ཐེག་པ་ཡིས། །སེམས་ཉིད་སངས་རྒྱས་རྒྱུ་རུ་ཤེས། །འབྲས་བུ་སྔགས་ཀྱི་ཐེག་པ་ཡིས། །སེམས་ཉིད་སངས་རྒྱས་ཉིད་དུ་བསྒོམ། །རྒྱུ་དང་འབྲས་བུ་གང་ཡིན་པའི། །ཕྱོགས་ཀྱང་རབ་ཏུ་ཤེས་པར་བྱ། །ཞེས་སོ། །རྒྱུ་མཚན་ཉིད་ཀྱི་ཐེག་པ་ལ། ཆུང་འབྲིང་ཆེ་གསུམ་སྟེ། ཆུང་ངུ་ཉན་ཐོས། འབྲིང་པོ་རང་རྒྱལ། ཆེན་པོ་བདུན་ལྡན་བྱང་སེམས། འབྲས་བུ་སྔགས་ལ་ཕྱི་ནང་གཉིས་ལས། ཕྱི་པ་བྱ་སྤྱོད་རྣལ་འབྱོར་གསུམ་དང་། ནང་རྒྱུད་ནི། ཕ་རྒྱུད་མཧཱ་ཡོ་ག མ་རྒྱུད་ཨ་ནུ་ཡོ་ག གཉིས་མེད་རྒྱུད་ཨ་ཏི་ཡོ་ག་སྟེ་གསུམ་མོ། །དེ་ཡང་རྡོ་རྗེ་སེམས་དཔའ་སྙིང་གི་མེ་ལོང་རྒྱུད་ལས། བསྐྱེད་པ་མཧཱ་ཡོ་ག་ནི་ཆོས་ཐམས་ཅད་ཀྱི་གཞི་ལྟ་བུའོ། །རྫོགས་པ་ཨ་ནུ་ཡོ་ག་ནི་ཆོས་ཐམས་ཅད་ཀྱི་ལམ་ལྟ་བུའོ། །རྫོགས་པ་ཆེན་པོ་ཨ་ཏི་ཡོ་ག་ནི་ཆོས་ཐམས་ཅད་ཀྱི་འབྲས་བུ་ལྟ་བུའོ། །ཞེས་གསུངས་སོ། །མཧཱ་ཡོ་ག་སྟེ་ཆེན་པོའི་རྣལ་འབྱོར། ཨ་ནུ་ཡོ་ག་སྟེ་རྗེས་སུ་རྣལ་འབྱོར། ཨ་ཏི་ཡོ་ག་སྟེ་ཤིན་ཏུ་རྣལ་འབྱོར།
མཁན་སློབ་ཆོས་གསུམ་སྟེ། མཁན་ཆེན་བོ་དྷི་སཏྭ། སློབ་དཔོན་པདྨ་འབྱུང་གནས། ཆོས་རྒྱལ་ཁྲི་སྲོང་ལྡེའུ་བཙན། བཻ་རོ་ཀ་ཅོག་སོགས་ལོ་ཙཱ། བརྒྱ་རྩ། ཛི་ན་མི་ཏྲ། བི་མ་ལ། ཀ་མ་ལ་ཤཱི་ལ་སོགས་པཎ་ཆེན་བརྒྱ་རྩ་རྣམས་གོ་སླའོ། །
སྔ་འགྱུར་རྙིང་མ་ཞེས་པ་ནི། རྒྱ་གར་ན་སངས་རྒྱས་ཀྱི་བསྟན་པ་ལ་གསར་རྙིང་མེད་ཀྱང་། བོད་འདིར་བསྟན་པའི་དར་སྔ་ཕྱིའི་འཕེལ་འགྲིབ་ཀྱིས་དེ་ལྟར་བཞག་སྟེ། མངའ་བདག་ཁྲི་རལ་གྱི་སྐུ་ཐོག་ཡན་ཆད་འགྱུར་བ་ལ་སྔ་འགྱུར་རྙིང་མ་དང་། དེ་ཕྱིན་ཆད་ལ་ཕྱི་འགྱུར་གསར་མར་གྲགས་ཤིང་། དེའང་ཇོ་བོ་རྗེ་དང་། ལོ་ཆེན་རིན་ཆེན་བཟང་པོ་སོགས་སྔགས་གསར་མའི་པཎྜི་ཏ་དང་ལོ་ཙཱར་ཐོག་མར་གྲགས་ཏེ། ཇོ་བོ་སྨྲྀ་ཏི་ཛྙཱ་ན་དང་དུས་མཉམ་ཡིན་སྐད། རཏྣའི་ཆོས་འབྱུང་ལས། རྙིང་མའི་ལོ་ཙཱ་རྗེས་མ་ཙནྡྲ་གྷིརྟིི། གསར་མའི་ལོ་ཙཱ་བའི་ཐོག་མ་ལོ་ཆེན་རིན་བཟང་ཡིན་གསུངས།
རྒྱ་ཆེ་བ་རིང་བརྒྱུད་བཀའ་མ། ཉེ་བརྒྱུད་ཟབ་མོ་གཏེར་མ། ཤིན་ཏུ་ཉེ་བརྒྱུད་དག་སྣང་སྟེ། རོང་ཟོམ་ཆོས་བཟང་གི་བཞེད་པ་ལྟར་ན། སྔ་འགྱུར་ལ་ཁྱད་པར་འཕགས་པའི་ཆེ་བ་དྲུག་ཡོད་དེ། གང་ཞེ་ན། སྤྱན་འདྲེན་པོའི་ཡོན་བདག །ཆོས་བསྒྱུར་བའི་གནས། སྒྱུར་བྱེད་ཀྱི་ལོ་ཙཱ། སྒྱུར་མཁན་གྱི་པཎྜི་ཏ། ཞུ་རྟེན་གྱི་མེ་ཏོག བསྒྱུར་བྱའི་ཆོས་ཀྱི་ཆེ་བ་སྟེ། ཁྱད་པར་དྲུག་གིས་འཕགས་པའི་གསང་སྔགས་རྙིང་མའི་བཀའ་སྲོལ་དེ་ལའང་། ཞལ་ནས་གསུངས་པའི་བཀའ་མ། རྗེས་སུ་གནང་བའི་གཏེར་མ། བྱིན་གྱིས་བརླབས་པའི་དག་སྣང་མ་སྟེ་བརྒྱུད་པའི་ཁྱད་པར་གསུམ་དུ་ཡོད་པར་གསུངས་སོ།།
ཁྱད་པར་གསུམ་ལྡན་ནི། བརྒྱུད་ཐག་ཉེ་ཞིང་བྱིན་རླབས་ཀྱི་ཚན་ཁ་ཆེ་བ། གཏེར་ཡིག་གི་དཔེ་དཔང་མངའ་བས་ཁུངས་བཙུན་པ། གང་ལ་གང་འདུལ་གྱི་དུས་དང་འཚམས་པར་མངོན་པར་སྣང་བས་ཟབ་ལམ་ནུབ་པ་མེད་པའོ། །རྟོག་གེའི་རིག་པས་མ་བཅོས། ཕལ་ཚིག་གིས་བསྲེ་བསླད་མ་ཞུགས། གཞན་ཟེར་གྱི་རྗེས་སུ་མ་ཟློས་པ་གསུངས་པ་དེའོ།།
མཐའ་དྲུག་ཚུལ་བཞི་ནི། རྒྱུད་དྲང་དོན་གྱི་མཐའ། ངེས་དོན་གྱི་མཐའ། དགོངས་པ་ཅན་གྱི་མཐའ། དགོངས་པ་ཅན་མ་ཡིན་པའི་མཐའ། སྒྲ་ཇི་བཞིན་པའི་མཐའ། སྒྲ་ཇི་བཞིན་མ་ཡིན་པའི་མཐའ་སྟེ་དྲུག་དང་། ཚུལ་བཞི་ནི། ཚིག་གི་ཚུལ། སྤྱིའི་ཚུལ། སྦས་པའི་ཚུལ། མཐར་ཐུག་གི་ཚུལ་གྱིས་བཤད་དགོས་སོ། །ལོ།།
ལུང་ནི། ས་དང་པོ་རབ་ཏུ་དགའ་བ་ནས། ས་བཅུ་ཆོས་ཀྱི་སྤྲིན་ཆེན་གྱི་སར་བཞུགས་པའི་བྱང་སེམས་རྣམས་ཀྱིས་འགྲེལ་པའི་མཚན་དོན་གྱི་སྐབས་ལྟར་སེམས་འགྲེལ་སྐོར་གསུམ་ལྟ་བུ་སོགས་ཏེ། དེའང་། ཕྱག་རྡོར་གྱི་བདེ་མཆོག་སྟོད་འགྲེལ། རྡོ་རྗེའི་སྙིང་པོའི་བརྟག་གཉིས་རྡོ་རྗེ་སྙིང་འགྲེལ། རིགས་ལྡན་པད་དཀར་གྱི་དུས་འཁོར་རྒྱུད་འགྲེལ་དྲི་མེད་འོད་རྣམས་སོ། །
མན་ངག་གྲུབ་བརྙེས་སྒྲུབ་སྡེ་བརྒྱད་ཀྱི་བཀའ་བབས་རིག་འཛིན་བརྒྱད་དེ། ཧཱུྃ་ཆེན་ཀཱ་ར་སྟེ་བོད་སྐད་ཧཱུྃ་མཛད་སོགས་འོག་ཏུ་ཡོད་དོ། །སོ། །
འཆད་ཚུལ་གསང་སྔགས་གསར་མ་ལྟར་དཔེར་མཚོན་ན། དུས་འཁོར་རྩ་རྒྱུད་སྟོང་ཕྲག་བཅུ་གཉིས་པ། ཆོས་རྒྱལ་ཟླ་བཟང་གི་འགྲེལ་པ་དྲུག་ཅུ་པས་རྒྱན་བྱེད་དཔེ་བྱད་བརྒྱད་ཅུ་དང་། བརྒྱན་བྱ་སྐུ་དང་བཅས་པའི་གནས་པ་གྱ་གཅིག་གི་སྒོ་ནས་འཆད། རྩ་རྒྱུད་དེ་རིགས་ལྡན་འཇམ་དཔལ་གྲགས་པས་བསྡུས་རྒྱུད་དུ་གཏན་ལ་ཕབས་པ། དེ་རིགས་ལྡན་གཉིས་པ་པད་དཀར་གྱི་རྒྱས་འགྲེལ་དྲི་མེད་འོད་ལས་དོན་བསྡུས་མཚན་བཟང་སོ་གཉིས་ཀྱི་སྒོ་ནས་འཆད་དོ། །
སྔགས་རྙིང་མར་མཚོན་ན། སྒྱུ་འཕྲུལ་སོགས་ལ་བཀའ་སྡེ་ཟུར་བའི་བཤད་སྲོལ་རྒྱ་ཆེ་བ། རོང་ཀློང་གི་བཤད་སྲོལ་གཏིང་ཟབ་པ་དང་། རྒྱུད་སྡེ་དང་སྒྲུབ་སྡེ་སོ་སོའི་འཆད་ཚུལ་མང་ཞིང་། གཞན་ཡང་ཐ་སྙད་ཀྱི་བཤད་ཚོགས་མང་བ། ཚིག་གི་ཁུར་པོ་ལྕི་བ། ལུང་དང་རིགས་པའི་འགལ་འབྲེལ། གྲུབ་མཐའི་ཕྱོགས་ཞེན་གྱི་རྩོད་པ་སོགས་ཀྱི་རྣམ་བཞག །བཤད་སྤྲོས་ཀྱི་ཚིག་སྐམ་གཙོར་བཏོན་མིན་པ། སྤྲོས་མེད་ཉམས་ལེན་སྙིང་པོར་དྲིལ་བ་གཙོར་བཏོན་པ། གཞུང་ཉིད་རྡོ་རྗེའི་ཚིག་གི་བཞུགས་ཚུལ་དང་། མཆོག་གི་རིག་འཛིན་ཁྱབ་བདག་བླ་མ་འཇམ་དབྱངས་མཁྱེན་བརྩེའི་དབང་པོ་ཀུན་དགའ་བསྟན་པའི་རྒྱལ་མཚན་དཔལ་བཟང་པོའི་ཞལ་གསུང་གི་བདུད་རྩི་དངོས་སུ་ཐོབ་པ་ནི་འཇམ་མགོན་བློ་གྲོས་མཐའ་ཡས་སོ། །ཏཱརྐ་ཞེས་པའི་སྒྲ་ལས་དྲངས་ན་རྟོག་གེ་ལ་འཇུག་སྟེ། ཏཱརྐ་སྡེ་ལྔ་ཞེས་པའང་རྟོག་གེ་སྡེ་ལྔ་ལ་འཇུག་གོ །མཆོག་གི་རིག་འཛིན་བླ་མའི་ཞལ་ལུང་བདུད་རྩི་ཞེས་པ་ནི་གོང་གི་དེའོ། །
པདྨ་སཾ་བྷ་ཝའི་སྙིང་ཏིག་ཅེས་པ་ནི། ཙིཏྟ་ཏི་ལ་ཀའི་སྒྲ་ལས་དྲངས་ན་སྙིང་གི་ཐིག་ལེ་སྟེ། རྒྱལ་ཀུན་ཐུགས་བཅུད་ཀྱི་དྭངས་མའི་དྭངས་མ་སྙིང་པོའི་སྙིང་པོའོ། །
གཏེར་ཆེན་རྣམ་གཉིས་ལྷན་རྒྱས་ཀྱི་སྤྱི་གཏེར་གུ་རུའི་བླ་སྒྲུབ་སྐོར་བཞི་ནི། ཕྱི་སྒྲུབ་བར་ཆད་ཀུན་སེལ། ནང་སྒྲུབ་བསམ་པ་ལྷུན་གྲུབ། གསང་སྒྲུབ་མཚོ་སྐྱེས་སྙིང་ཏིག །ཡང་གསང་རྡོ་རྗེ་དྲག་རྩལ་བཞི་སོགས་ཀྱི་རྒྱབ་ཆོས།
མ་ཧཱ་ཡོ་གའི་ལྟ་བ་དག་མཉམ། སྒོམ་པ་བསྐྱེད་རྫོགས་ཐབས་གྲོལ་གྱི་དབྱེ་བ། སྤྱོད་པ་དྲོད་མཐུན་བརྟུལ་ཞུགས་སོགས་དང་། དེ་བཞིན་ཨ་ནུ་ཨ་ཏི་སོགས་ཀྱང་ལྟ་སྒོམ་སྤྱོད་གསུམ་སྟོན། ཞལ་དངོས་སུ་བསྙེན་པའམ་བསྟེན་པ།
རྩ་གསུམ་ཞེས་པ། རྡོ་རྗེ་བཞིའི་བྱིན་རླབས་ཀྱི་རྩ་བ་བརྒྱུད་པ་གསུམ་གྱི་བླ་མ། མཆོག་ཐུན་དངོས་གྲུབ་ཀྱི་རྩ་བ་རྒྱུད་སྡེ་དྲུག་གི་ཡི་དམ། ཞི་སོགས་འཕྲིན་ལས་ཀྱི་རྩ་བ་གནས་གསུམ་གྱི་མཁའ་འགྲོ་ཡེ་ཤེས་ཀྱི་ཆོས་སྐྱོང་།
བླ་མ་བསྟན་གཉིས་སྐོར་གསུམ་ལྟ་བུ་སྤྱི་དང་། སྐུ་གསུམ་སོ་སོའི་སྒྲུབ་སྐོར་ལྟ་བུ་ཁྱད་པར། ཐུགས་སྒྲུབ་བར་ཆད་ཀུན་སེལ་གྱི་རྩ་བའི་ཆོས་སྐོར་ལྟ་བུ་སྤྱི་དང་། སོ་སོའི་སྒྲུབ་ཐབས་ལས་ཚོགས་ལྟ་བུ་ཁྱད་པར།
རྩ་བ་ཡན་ལག་ཅེས་པ་ནི། མཆོག་གླིང་རང་ལུགས་ལྟར་ན། རྩ་བའི་ཐུགས་སྒྲུབ་དགོངས་པ་ཀུན་འདུས། ཡན་ལག་ཐུགས་སྒྲུབ་བར་ཆད་ཀུན་སེལ་དང་། ཡིད་བཞིན་ནོར་བུ་བསམ་པ་ལྷུན་གྲུབ། དེ་ཐམས་ཅད་སྙིང་པོར་དྲིལ་བ་བླ་མ་དངོས་གྲུབ་རྒྱ་མཚོ་སོགས་རྩ་བ་ཡན་ལག་མཚོན་པར་བྱ།
གནས་སྐབས་ལས་བཞི་གྲུབ་བརྒྱད། མཐར་ཐུག་སྐུ་གསུམ་ཡེ་ཤེས་ལྔ་ལྡན་གྱི་འབྲས་བུ་ལ་དགོངས་པའི་སྒྲུབ་ལུགས།
གུ་རུ་རིན་པོ་ཆེ་སྟེ་བླ་མ་རིན་པོ་ཆེའོ། །
རང་བྱུང་པདྨ་བདག་ཉིད་ཀྱི། །སོགས་ཀྱི་དོན་ནི། ཕ་མའི་རྒྱུ་རྐྱེན་སོགས་ལ་མ་ལྟོས་པས་རང་བྱུང་ཐོལ་སྐྱེས་པདྨའི་མཚན་འཆང་བདག་ཉིད་ཀྱི་ཡེ་ཤེས་དགོངས་པའི་ཀློང་ནས་རང་ཤར་བ་ཟབ་པ་ལས་ཀྱང་ཆེས་ཟབ་པ་ཡང་ཟབ་ཐུགས་བཅུད་ཀྱི་སྒྲུབ་པ་ནི། ཞེས་དང་། ཨོ་རྒྱན་ཆེན་པོ་བདག་གིས་རྒྱུད་དང་ལུང་དང་མན་ངག་གཞན་རྣམས་ལ་བརྟེན་ནས་ངེས་དོན་ནི། དེ་དག་གི་དགོངས་པ་འགྲེལ་པའི་ཚུལ་དུ་དྲང་དོན་གྱི་སྒོ་ནས་ཕར་མ་བཀྲལ་བར། རྒྱུད་ལུང་མན་ངག་དེ་རྣམས་ལ་བརྟེན་ནས་ངེས་པའི་དོན་རྩི་བཅུད་ཀྱི་སྙིང་པོ་འོ་མ་དེ་ལས་ཀྱང་སྙིང་པོའི་བཅུད་མར་ལྟ་བུར་སྣང་བའམ་བསྟན་པས་ན་དེ་དོན་ཆོས་དབྱིངས་ཐུགས་ཀྱི་ཐིག་ལེར་རྟག་པར་རབ་ཏུ་བཞུགས་པ་བརྗོད་མེད་ཆོས་ཉིད་ཀྱི་རང་སྒྲར་སྣང་བའི་ཚེ་ན་རྒྱ་ཆེ་བ་རྒྱུད་ཏནྟྲ་ཆེན་པོ་སྡེ་བཅོ་བརྒྱད་སོགས་དང་མི་འགལ་བས་ཁྱད་པར་འཕགས་པ། ལུང་རྒྱུད་དེའི་དོན་འབྱེད་པར་བྱེད་པ་སྒྲུབ་ཐབས་དབང་ཆོག་སོགས་རྒྱུད་ཀུན་དང་མཐུན་པས་ཁྱད་པར་འཕགས་པ། ཟབ་པ་མན་ངག་ཉམས་སུ་མྱོང་བས་ཁྱད་པར་འཕགས་པ་སྟེ་ཁྱད་འཕགས་སུམ་ལྡན་ཡིན་ཞེས་འཇམ་གྲགས་གསུངས་སོ། །གདོལ་པའི་དྲང་སྲོང་གཏམ་ལས་ཀྱང་། །རྣམ་པར་དབྱེ་བ་གཞུང་ཡིན་ཏེ། །གནད་དུ་བསྡུ་བ་མན་ངག་ཡིན། །ཞེས་སོ། །
རྡོ་རྗེ་དྲག་པོ་རྩལ་གྱི་ཆོས་སྐོར་གྱི་བསྡེབས་སུ་བྱོན་པ་ཞེས་བསྡེབས་ཆོས་ཚན་དུ་ཡོད་སྙམ་ན། ཆོས་ཚན་བཅོ་ལྔ་ཡོད་པ་པདྨ་འོད་གསལ་མདོ་སྔགས་གླིང་པའི་ཞལ་སྒོ་ལས་དངོས་སུ་ཐོས་ཞེས་འཇམ་གྲགས་གསུངས། ཚེ་གཅིག་ཟུང་འཇུག་གི་གོ་འཕང་ཞེས་པ། སྐུ་དང་ཡེ་ཤེས་ཟུང་དུ་འཇུག་པ་དེ་ཡང་སྐུ་རྣམ་ཀུན་མཆོག་ལྡན་གྱི་སྟོང་པ་ཉིད། ཐུགས་མི་འགྱུར་བའི་བདེ་བ་ཆེན་པོ།
མདོ་རྒྱས་འཚམས་ཞེས་པ། ཧ་ཅང་མདོར་བསྡུས་པ་མི་གསལ་བ་མིན་པ། ཧ་ཅང་རྒྱས་དྲགས་པས་བློར་ཆུད་དཀའ་བ་ཡང་མ་ཡིན་པ། བླུན་པོས་རྟོགས་སླ་བ། མཁས་པས་བཀྲལ་དུ་ཡོད་པའོ། །སྒྲ་ཡངས་དོག་གཉིས་ཀྱི་ཟླས་ཕྱེས་པའི་ཡངས་པའི་དབང་དུ་བྱས་པའོ། །ཡེ་ཤེས་དེ་ཡུལ་ཤེས་བྱ་འཁོར་འདས་གཉིས། ཡུལ་ཅན་ཤེས་པ་གཉིས་ཀ་ལ་སྦྱར་དུ་ཡོད།
ཐབས་ཤེས་གྲུབ་པ་སོགས་ནི། རྒྱ་གར་གྲུབ་ཆེན་བདུན་གྱིས་མཛད་པའི་གྲུབ་པ་སྡེ་བདུན་ནི། མགོན་པོ་བདེ་བ་ཆེན་པོས་མཛད་པའི་གསང་བ་གྲུབ་པ། དེའི་སློབ་མ་ཡན་ལག་མེད་པའི་རྡོ་རྗེས་ཐབས་ཤེས་གྲུབ་པ། དེའི་སློབ་མ་ཨིནྡྲ་བྷུ་ཏིའི་ཡེ་ཤེས་གྲུབ་པ། དེའི་ལྕམ་ལཀྵི་ཀཱ་རའི་གཉིས་མེད་གྲུབ་པ། ཌོམྦྷི་ཧེ་རུ་ཀའི་ལྷན་སྐྱེས་གྲུབ་པ། དཱ་རི་ཀ་པའི་གསང་བ་ཆེན་པོ་དེ་ཉིད་གྲུབ་པ། རྣལ་འབྱོར་མ་ཅི་ཏོའི་དངོས་པོ་གསལ་བའི་རྗེས་སུ་འགྲོ་བའི་དེ་ཁོ་ན་ཉིད་གྲུབ་པའོ། །བདུན་པོ་དེ་ལས་ཐབས་ཤེས་གྲུབ་པ་ལས། ཡུལ་ཅན་ཤེས་པས་ཡུལ་ཤེས་བྱ་སོ་སོར་རབ་ཏུ་ཕྱེས་ཏེ་ཡུལ་ཡུལ་ཅན་ཕན་ཚུན་སྦྱོར་བས་ལེགས་པར་ཡོངས་སུ་བརྟགས་ཤིང་དཔྱད་ནས་ནི། ཆོས་རྣམས་ཀུན་གྱི་གནས་ལུགས་རང་བཞིན་མེད་པ་ཉིད་དེ་ལ་ཡེ་ཤེས་དེ་ཁོ་ན་ཉིད་དུ་ནི་བརྗོད་དོ། །འདིར་དྲི་མ་གློ་བུར་འཁྲུལ་པའི་གཉིས་སྣང་གི་འཛིན་པ། ཀུན་ཉོན་གྱི་ཟླས་ཕྱེས་པའི་རྣམ་བྱང་གི་ཆོས།
སངས་རྒྱས་ལས་ཐེག་གསུམ་གྱི་ཆོས་དང་ཆོས་དེ་ལས་འཕགས་པའི་ཚོགས་ཉན་རང་བྱང་སེམས་སོ། །ཁྱད་གཞི་ཡེ་ཤེས་དང་། ཁྱད་ཆོས་སྙིང་པོ།
གརྦྷའི་སྒྲ་ལས་དྲངས་ན། སྒྲིབ་བྱེད་ཤུན་པའི་དབུས་སུ་གནས་པའི་སྙིང་པོའམ། དེ་དང་བྲལ་བའི་རྗེན་པར་ཕྱུངས་པ་གཉིས་ལས་ཕྱི་མའོ།།
ཤེས་རབ་མ་རྒྱུད་ཀྱི་རྒྱལ་པོ་དགྱེས་པ་རྡོ་རྗེའི་རྒྱུད་ལ་རྒྱས་འབྲིང་བསྡུས་གསུམ་སྟེ། རྒྱས་པ་འབུམ་ཕྲག་བདུན་པ། འབྲིང་པོ་འབུམ་ཕྲག་ལྔ་པ། བསྡུས་པ་བརྟག་པ་གཉིས་པ་ཡོད་པ་ལས། འབྲིང་པོ་འབུམ་ལྔ་ལས། རྣམ་ཀུན་མཆོག་ལྡན་གྱི་སྟོང་པ་ཉིད་ནི་ཞིང་ཀུན་ལ་ཁྱབ་དཔག་བསམ་ལྗོན་ཤིང་གི་གཟུགས་སུ་བཀོད་པ་ལས། སྟོང་པ་ཕྱང་ཆད་མིན་པར། དམིགས་པ་མེད་པའི་སྙིང་རྗེའི་དོན་གཉིས་ཀྱི་འབྲས་བུ་འབྱུང་ཞིང་། རྫོགས་པའི་སངས་རྒྱས་ཀྱི་སྐུ་དང་ཡེ་ཤེས་ཀུན་འབྱུང་བའི་རྩ་བ་ལྟ་བུ་ནི། སྟོང་ཉིད་སྙིང་རྗེ་ཐབས་ཤེས་ཟུང་འཇུག་འདི་ལས་འབྱུང་བར་ཐེ་ཚོམ་མེད་དོ། །
བརྟག་གཉིས་ལས། དཀྱིལ་ནི་མཎྜ་ས་ར་སྙིང་པོ་དང་། ལ་ཏེ་ལེན་པའི་སྒྲས་སྙིང་པོ་སྐུ་དང་ལེན་པའི་སྒྲ་སྟེ། དཀྱིལ་འཁོར་ཡི་གེའི་དོན་དུ་བཤད་ཅིང་། ཕུང་པོ་དང་ཁམས་ལ་སོགས་པའི་དཀྱིལ་ནི་སྙིང་པོ་ཀུནྡ་ལྟ་བུ་ཞེས་བརྗོད་དེ་ཀུན་རྫོབ་བྱང་ཆུབ་ཀྱི་སེམས་ནི་བདེ་བ་ཆེན་པོའི་རྟེན་ཏུ་གྱུར་པ་དེ་འབར་འཛག་གི་ཞུ་བདེས་ལེན་ཞིང་འཛིན་པར་བྱེད་པས་དཀྱིལ་འཁོར་ཉིད་ཀྱི་སྦས་དོན་དུ་བཤད་པའམ། ཆོས་ཐམས་ཅད་སྙིང་པོ་དབུ་མའི་ལྟ་བ་ཞེས་བརྗོད་དེ། བྱང་ཆུབ་ཀྱི་སེམས་དོན་དམ་སྤྲོས་བྲལ་ནི་རང་བཞིན་གྱི་བདེ་བ་ཆེན་པོ་དང་སྙིང་རྗེ་ཟུང་དུ་འབྲེལ་བར་བསྒོམ་པས་ལེན་ཞིང་འཛིན་པར་བྱེད་པས་དཀྱིལ་འཁོར་སྤྱི་དོན་དུ་བསྟན་ཏོ། །དེ་ལྟར་སྒྲ་དོན་འདུས་པའམ་བསྡོམས་པ་ན་དཀྱིལ་འཁོར་ཉིད་དུ་བརྗོད་དོ། །ཡང་ཕུང་ཁམས་དབང་ཡུལ་ཉོན་མོངས་རིགས་ལྔ་ཡུམ་དང་ལྷ་མོ་རྣམས་ཀྱི་རང་བཞིན་དཀྱིལ་དེ་རྣམས་ཀྱི་དྲི་མ་གཅོད་པས་འཁོར་ལོ། བསྐྱེད་རྫོགས་ཐུན་མོང་ལ་རྟེན་བརྟེན་པར་དཀྱིལ་འཁོར་བརྗོད། རྫོགས་རིམ་ལ་སྟོང་ཉིད་སྙིང་རྗེ་ཟུང་འཇུག་ལ་དཀྱིལ་འཁོར་བརྗོད།
རྡོ་རྗེ་ཕྲེང་བ་གསང་འདུས་བཤད་རྒྱུད། ཨེ་ཝྃ་བདེ་སྟོང་དང་སྟོང་ཉིད་སྙིང་རྗེ་ཐབས་ཤེས་རྣམས་ཟུང་འཇུག སྟོང་ཆེན་ཨེ་ཡིག བདེ་ཆེན་ཝྃ་ཡིག་གཉིས་ཐབས་ཤེས་ཟུང་འཇུག་སྒྱུ་མ་ལྟ་བུར་འཕྲུལ་པ་ལ་ནི། སངས་རྒྱས་ཐམས་ཅད་ཀྱི་ཐམས་ཅད་མཁྱེན་པའི་ལྷན་སྐྱེས་ཀྱི་ཡེ་ཤེས་འདིར་བཞུགས་པས། ཟབ་རྒྱས་དམ་ཆོས་བསྟན་པའི་ཐོག་མར་ནི།
གླེང་གཞིའི་སྐབས་སུ་ནི། གླེང་གཞིའི་ཨེ་ཝྃ་གྱི་ཡི་གེའི་དེ་ཉིད་རབ་ཏུ་བཤད།
ཨེ་ཝྃ་མཱ་ཡཱ་བོད་སྐད་དུ། འདི་སྐད་བདག་གིས་ཐོས་པ་དུས་གཅིག་ན། ཞེས་པ། འདི་གནས། སྐད་ཆོས། བདག་གིས་སྟོན་པ། ཐོས་པ་འཁོར། དུས་དུས་ཕུན་ཚོགས་དང་། རྒྱུད་ལྟར་ན། ཨེ་ཡིག་ཤེས་རབ་ཀྱི་བརྡ་སྟེ། ཡུམ་ལྔའི་མཁའ་དབྱིངས་ཀྱི་རང་བཞིན། གནས་ཕུན་སུམ་ཚོགས་པ་འོག་མིན་ཆོས་ཀྱི་དབྱིངས་ཀྱི་ཕོ་བྲང་ངོ་། །ཝྃ་ཡིག་ཐབས་ཀྱི་བརྡ་སྟེ་སྟོན་པ་ཕུན་སུམ་ཚོགས་པ་རིགས་དྲུག་པའོ། །ཝྃ་ཡིག་གི་ཐིག་ལེ་ནི་སྦྱོར་བའི་བརྡ་སྟེ། ཐབས་ཤེས་ཟུང་དུ་འཇུག་པའི་གཞི་ལམ་འབྲས་གསུམ་དབྱེར་མི་ཕྱེད་པར་འབྲེལ་ཞིང་རྒྱུན་ཆགས་པའི་རྒྱུད་རང་བཞིན་གསང་བའི་སྙིང་པོ་ནི་བསྟན་པའམ་ཆོས་ཕུན་སུམ་ཚོགས་པའོ། །མ་ནི་མ་ན་ཤེས་པ་སྟེ། དེ་བཞིན་གཤེགས་པ་རྣམ་པར་ཤེས་པའི་རྒྱལ་པོ་ལ་སོགས་པའམ། ཡང་སྤྱི་མདོར། མ་ནི་དྲན་པ་མཚོན་པའི་ཡི་གེར་བཤད་པས་སྨྲྀ་ཏ་སྟེ། དྲན་ཤེས་ཀྱི་ལས་ཀྱིས་རྒྱུད་དོན་མི་བརྗེད་པར་འཛིན་པས་འཁོར་ཕུན་སུམ་ཚོགས་པའོ། །ཡ་ནི་ཡ་དཱའི་སྒྲ་ལས་གང་ཚེ་ཞེས་པས་དུས་ཕུན་སུམ་ཚོགས་པ་སྟེ། གཞུང་འདི་བཤད་པ་གང་གི་ཚེ་ཞེས་དུས་སྟོན་པའི་ཚིག་ཕྲད་ཡིན་པའི་ཕྱིར་རོ། །
གདུལ་བྱ་ཉོན་མོངས་བརྒྱད་ཁྲི་བཞི་སྟོང་གི་གཉེན་པོར་འདུལ་བྱེད་ཆོས་ཕུང་བརྒྱད་ཁྲི་བཞི་སྟོང་།
མ་རྒྱུད་ཕྱག་རྒྱ་བཞི་ལས་ཆོས་ཀྱི་ཕྱག་རྒྱའོ། །ཐུན་མོང་མདོ། ཐུན་མིན་རྒྱུད།
འཕགས་ཞབས་ཀྱིས་བཞེད་པ་ནི། ཡབ་འཕགས་པ་ཀླུ་སྒྲུབ། སྲས་ཨཱརྻ་དེ་ཝ་ཟླ་གྲགས་རྣམས་སོ། །གསང་འདུས་འགྲེལ་པ་སྒྲོན་གསལ་དཔལ་ལྡན་ཟླ་བས་མཛད་དོ། །
ཕ་རྒྱུད་ལ་རིམ་ལྔ། མ་རྒྱུད་ལ་ཕྱག་རྒྱ་བཞི། གཉིས་མེད་ལ་སྦྱོར་དྲུག་སྟེ་གཉིས་པོ་འོག་ནས་འཆད། རིམ་པ་ལྔ་ནི། ལུས་ངག་ཡིད་ཀྱི་དབེན་གསུམ། སྒྱུ་ལུས། ཟུང་འཇུག་དང་ལྔའོ། །ཡང་ལུས་དབེན་བསྐྱེད་རིམ་ཡིན་པས་ཟུར་དུ་བཞག་ནས། ངག་དབེན་རྡོར་བཟླས། ཡིད་དབེན་མཉམ་བཞག་སྟེ་སྙིང་གར་ཐིག་ལེ་བསྒོམས་ནས་དེ་ལ་སེམས་འཛིན་པ། སྒྱུ་ལུས་ནི་སྣང་བ་ཐམས་ཅད་སྒྱུ་མ་ལྟ་བུའི་ལྷ་དང་གཞལ་ཡས་ཁང་དུ་གསལ་འདེབས་པ་དང་། འོད་གསལ་ནི་དེ་དག་རིམ་གྱིས་གཅུན་ནས་སྣང་གསུམ་དང་སྟོང་པ་ཆེན་པོའི་འོད་གསལ་བསྒོམ་པ་དང་། ཟུང་འཇུག་ནི། དེ་ལས་སླར་ཡང་སྣང་སྟོང་གཉིས་སུ་མེད་པའི་ལྷ་སྐུར་བཞེངས་པའོ། །
སྟེང་སྒོ་རྣམ་གྲོལ་རང་ལུས་ཐབས་ལྡན། འོག་སྒོ་བདེ་ཆེན་ནི་གཞན་ལུས་སྙོམས་འཇུག་གོ །ཡེ་ཤེས་ནི་ཀ་དག་ཁྲེགས་ཆོད། སྙིང་པོ་ནི་ལྷུན་གྲུབ་ཐོད་རྒལ་ཡིན་གསུངས།
གཞིར་གནས་ཀྱི་ཆོས་སྐུ་ནི་དག་པའི་ཀུན་གཞི་སྟེ་དབྱིངས་ཡེ་དབྱེར་མེད།
བརྟག་གཉིས་བཤད་རྒྱུད་སམྦྷུ་ཊ་ནི་ཁ་སྦྱོར་རམ་ཡང་དག་པར་ཁ་སྦྱོར་ལ་འཇུག་གོ དེ་ལས། སྒྲིབ་གཉིས་འཁྲུལ་པའི་རྟོག་པ་ཐམས་ཅད་རྣམ་པར་སྤངས་པའམ་དྲི་མས་མ་གོས་པའི་དོན་དམ་ལྷན་ཅིག་སྐྱེས་པའི་ཡེ་ཤེས་ཆེན་པོ་དེ་ཉིད་ཁམས་དྲུག་ལྡན་པའི་རྡོ་རྗེའི་ལུས་ཅན་ཀུན་ལ་གནས་ཤིང་། དེར་མ་ཟད་ཕྱི་ནང་བརྟན་གཡོའི་དངོས་པོ་ཀུན་ལ་ཁྱབ་པ་པོའོ། །
དགོངས་པ་ལུང་སྟོན་ཕ་རྒྱུད་གསང་བ་འདུས་པའི་བཤད་རྒྱུད་དོ། །
རྟོགས་བྱའམ་ཤེས་པར་བྱ་བ་གཞིའི་སྐབས་སུ་བདེ་གཤེགས་སྙིང་པོ། ཆོས་སྐུའི་སྙིང་པོ། སངས་རྒྱས་ཀྱི་སྙིང་པོ། རྒྱལ་བའི་སྙིང་པོ་རྣམས་ཟེར། དེའང་སྔགས་ཐུན་མོང་ལྟར་ན། སྟོང་ཕྱོགས་དབྱིངས། སྣང་ཕྱོགས་ཡེ་ཤེས། དེ་གཉིས་དབྱེར་མེད་དོན་དམ་འཁོར་འདས་ཀྱི་ཆོས་ཐམས་ཅད་ལ་ཁྱབ་པའོ། །ཐུན་མིན་སྔགས་མ་ཧཱ་ལྟར་ན་བདེན་གཉིས་དབྱེར་མེད་དག་མཉམ་ལྷག་པའི་ཆོས་སྐུ་ཆེན་པོ། ཨ་ནུ་ལྟར་ན་དབྱིངས་རིག་གཉིས་མེད་ཀྱི་ཡབ་ཡུམ་སྲས་ཀྱི་དཀྱིལ་འཁོར་རྣམ་གསུམ། ཨ་ཏི་ལྟར་ན་ཡེ་ཤེས་སུམ་ལྡན་ཏེ། ངོ་བོ་ཀ་དག་ཆོས་སྐུའི་ཡེ་ཤེས། རང་བཞིན་ལྷུན་གྲུབ་ལོངས་སྐུའི་ཡེ་ཤེས། ཐུགས་རྗེ་འགགས་མེད་སྤྲུལ་སྐུའི་ཡེ་ཤེས་སོ། །
རྫོགས་ཆེན་རྒྱུད་བཅུ་བདུན་ལས། ཀློང་དྲུག་པ།
རྟོགས་བྱེད་དམ་ཤེས་པར་བྱེད་པའི་ལམ་གྱི་སྙིང་པོ་ནི། ས་རའི་སྒྲ་ལས་རྒྱ་མཚོར་འཇུག་སྟེ། རྒྱ་མཚོ་ལས་ནོར་བུ་རིན་པོ་ཆེ་ལ་སོགས་པ་དུ་མ་འཕྲོ་བའམ་འབྱུང་བའི་གཞི་ལྟར་ཐབས་བསོད་ནམས་ཀྱི་ཚོགས་མཚོན་པའོ། །
ཐབས་ཤེས་ཕྱོགས་རེ་མིན་པར་དགོས་སོ། །
རྟོགས་པའམ་ཤེས་ཟིན་མཐར་ཕྱིན་པའི་འབྲས་བུ་ནི། རྟོགས་པའམ་ཤེས་ཟིན་མཐར་ཕྱིན་པའི་འབྲས་བུ་ནི། བྲལ་བ་ཆོས་སྐུའི་ཡོན་ཏན་སོ་གཉིས། སྨིན་པ་གཟུགས་སྐུའི་ཡོན་ཏན་སོ་གཉིས་བཅས་བསྡོམས་པས་བྲལ་སྨིན་ཡོན་ཏན་དྲུག་ཅུ་རྩ་བཞི་དང་། རྟག་ཁྱབ་ལྷུན་གྲུབ་ཀྱི་ཕྲིན་ལས་བཅས་བསྟན།
རྫོགས་ཆེན་རྒྱུད་བཅུ་བདུན་གྱི་རང་ཤར་ལས། རྟེན་སྐུ་དང་བརྟེན་པ་ཡེ་ཤེས་སོ་སོར་ཐ་དད་མེད་པ་དང་། མཐར་ཐུག་གི་རང་བཞིན་དུས་ནམ་ཡང་འཕོ་བ་དང་འགྱུར་བ་མེད་པའོ། །གཞན་གོ་སླ་གསུངས།
སྔོན་ཆད་ཟབ་ཅིང་རྒྱ་ཆེ་བའི༔ ཞེས་པ་རྗོད་བྱེད་ཚིག་རྒྱ་ཆེ་བ། བརྗོད་བྱའི་དོན་གཏིང་ཟབ་པ།
གདམས་ངག་བྱེ་བ་ཕྲག་བརྒྱའི་གཞུང་༔ ཞེས་པ་ནི་གདམས་ངག་སྤྱི་དང་། བྱེ་བྲག་ནི་གུ་རུའི་ཐུགས་སྒྲུབ་བྱེ་བ་ཕྲག་བརྒྱ་ལ་གོ་དགོས་པར་མཁྱེན་བརྩེས་བཞེད་ཅེས་འཇམ་གྲགས་གསུངས།
རྒྱུ་འབྲས་ལམ་མཆོག་ཡོངས་རྫོགས་པ༔ ཞེས་པ་ནི། རྒྱུ་མཚན་ཉིད་ཀྱི་ཐེག་པའི་ལམ་དང་། སྔགས་ཕྱི་རྒྱུད་སྡེ་གསུམ་མདོར་བསྟན་དང་། ཤུགས་བསྟན། ནང་རྒྱུད་སྡེ་གསུམ་གྱི་ལམ་རྒྱས་པར་བསྟན་ཏེ། མདོར་ན་མདོ་སྔགས་རྒྱལ་བསྟན་ཡོངས་རྫོགས་ཀྱི་ལམ་གྱི་རིམ་པ་ཚང་ལ་མ་ནོར་བར་བསྟན་པའོ། །རྒྱུ་ལམ་བྱེད་མདོ། འབྲས་བུ་ལམ་བྱེད་སྔགས། གཞན་གོ་སླའོ། །དཔལ་ལྡན་ཨ་ཏི་ཤ་ཡི་བཀའ་སྲོལ་བྱང་ཆུབ་ལམ་གྱི་རིམ་པ་ལ་སྐྱེས་བུ་གསུམ་གྱི་ལམ་རིམ། རྗེ་རིན་པོ་ཆེའི་སྐྱེས་བུ་གསུམ་གྱི་ལམ་རིམ་ཆེ་ཆུང་མདོ་དང་། སྔགས་ཀྱི་ལམ་རིམ་ཨ་རོའི་ཐེག་ཆེན་རྣལ་འབྱོར། པདྨའི་ལམ་རིམ་ཉང་གི་གཏེར་མ། སྐྱེས་བུ་གསུམ་གྱི་ལམ་རིམ་ནི། དད་པ་རྣམ་དག་སྐྱེས་བུ་ཆུང་ངུའི་ལམ། །ངེས་འབྱུང་རྣམ་དག་སྐྱེས་བུ་འབྲིང་གི་ལམ། །ལྷག་བསམ་རྣམ་དག་སྐྱེས་བུ་ཆེན་པོའི་ལམ། །ཞེས་སོ། །
ལམ་རིམ་ཞེས་པ་ནི། གཞི་ལམ་འབྲས་གསུམ་ལས་ལམ་གཙོ་བོར་སྟོན་པ་ལས། གཞི་འབྲས་ཀྱང་ཤུགས་ལ་ཡོད་པ་ཡིན་ནོ། །
གུ་ཧྱ་གརྦྷ་སྟེ་གསང་བའི་སྙིང་པོ། ཧེ་བཛྲ་ནི་ཀྱེ་རྡོ་རྗེའམ། དགྱེས་པ་རྡོ་རྗེའམ། རོལ་པའི་རྡོ་རྗེའམ། དགེས་པ་རྡོ་རྗེ་རྣམས་སོ། །དོན་ལ་ལམ་རིམ་ཡེ་ཤེས་སྙིང་པོ་འདི་གསར་མའི་རྒྱུད་རྒྱལ་བརྟག་གཉིས་དང་། རྙིང་མའི་རྒྱུད་རྒྱལ་གསང་བ་སྙིང་པོ་རྣམས་དང་ཁྱད་པར་མེད་ཅེས་པའི་དོན་བསྟན་པའོ། །
དཔེ་དང་དོན་དང་ཡུལ་དང་གནས་སྐབས་ཀྱི་སྒོ་ནས་མཚན་གྱི་འདོགས་ཚུལ་མང་ཞེས་པ་ནི། དཔེའི་སྒོ་ནས་བཏགས་པ་མདོ་སྡེ་པད་དཀར། དཀོན་མཆོག་ཏ་ལའི་མདོ། ས་ལུ་ལྗང་པའི་མདོ་སོགས། དེ་བཞིན་ཏུ་དོན་ཤེས་རབ་ཕར་ཕྱིན་དང་། དབུ་མ་དང་། གསང་བ་འདུས་པ་སོགས། །ཡུལ་ནི་ག་ཡ་གོ་རིའི་མདོ། ལང་ཀར་གཤེགས་པ་སོགས། གནས་སྐབས་ཡངས་པའི་གྲོང་ཁྱེར་དུ་འཇུག་པ། ཡབ་སྲས་མཇལ་མདོ་སོགས། གཞན་ཡང་ཞུ་བ་པོའི་སྒོ་ནས་མཚན་གསོལ་བ། སྟག་མོས་ཞུས་མདོ། བྱམས་ཞུས་མདོ་སོགས། ཤླཽ་ཀ་ལ་མཚན་གསོལ་བ་འབུམ། ཉི་ཁྲི་སོགས། སྟོན་པའི་སྒོ་ནས་མཚན་སངས་རྒྱས་ཕལ་པོ་ཆེ་ལྟ་བུ། བྱེད་ལས་ཀྱི་སྒོ་ནས་བཏགས་པ་རྩོད་ཟློག་ལྟ་བུའོ། །
འཛམ་གླིང་མཛེས་པར་བྱེད་པའི་རྒྱན་དྲུག་ལས་ཕྱོགས་གླང་དོན་གྱི་འཁྲུལ་པ་ཚར་གཅོད་པར་བྱེད་པ་ཚད་མའི་བཀའ་བབས།
ཤེས་རབ་སྟོང་པ་ཉིད་འཁོར་བའི་ཕ་རོལ་ཏུ་ཕྱིན་པ་གཟུང་འཛིན་གཉིས་མེད་ཀྱི་ཡེ་ཤེས་དེ་ནི། དུས་གསུམ་དེ་བཞིན་གཤེགས་པ་རྣམས་ཀྱིས་བསྒྲུབ་བྱའི་དོན་དམ་པ་དེ་དང་ལྡན་པས། གླེགས་བམ་གྱི་གཞུང་དང་། བགྲོད་བྱའི་ལམ་ལའང་། འང་གི་སྒྲས་ཐོབ་བྱའི་འབྲས་བུ་དང་བཅས་པ་ལ་ཤེར་ཕྱིན་དེས་སྒྲས་བསྟན་ཏོ། །
བདེ་བླག་ཅེས་པ་དཀའ་ཚེགས་མེད་པ། མཚན་དོན་སོང་ཟིན།
མ་མོ་དང་མཁའ་འགྲོ་མ་རྣམས་ནི་བརྡ་ལ་བརྟེན་ནས་དོན་གོ་བར་བྱེད་པ་སྟེ། ལུས་བརྡ་དང་། ངག་བརྡ་རྣམས་ཚུར་བྱས་པ་ལ། ཕར་དེ་དང་དེའི་ལན་མ་ནོར་བར་བརྡ་ཡི་ལན་འདེབས་པ་ལ་མཁས་པ་སྟེ། གསར་རྙིང་གི་རྒྱུད་རྣམས་ལས་ཇི་ལྟར་འབྱུང་བ་བཞིན་ཤེས་པས། དོན་གྱི་ངོ་བོ་སྟོན་དགོས་པ་ཐམས་ཅད་བརྡ་ལ་བརྟགས་ཏེ་ཕན་ཚུན་བརྡ་ཡི་སྒོ་ནས་སྦྱོར་ཞིང་། དེ་ཕྱིར་མཁའ་འགྲོ་མ་རྣམས་དམ་ཚིག་བརྡ་ཡི་སྲོག་ཅན་ནོ།།
གཏེར་ཡིག་གཟུགས་སུ་གྲུབ་པ་སྤྲུལ་པའི་སྐུ་ཡིན་ཏེ། སྒྲ་ཚིག་གོ་ཞིང་ཐོས་པ་གསུང་ཡང་ཡིན། དེ་དག་གི་དོན་སྟོན་པས་དོན་ཤེས་པ་ནི་ཐུགས་ཀྱང་ཤུགས་ལ་བསྟན་པའོ། །
བརྡ་མ་བཅོས་སོགས་ནི། མཚོན་བྱེད་བརྡ་མ་བཅོས། རྗོད་བྱེད་ཚིག་མ་འཁྲུལ། བརྗོད་བྱའི་དོན་མ་ནོར་བའོ། །
བརྡ་ཡིག་ལ། གཞི་དུས་རྣམ་ཤེས་ཚོགས་བདུན། ལམ་དུས་བྱང་ཆུབ་ཡན་ལག་བདུན། འབྲས་དུས་དོན་དམ་སྐོར་བདུན་འོག་ཏུ་གསལ་བ་ལྟར་རོ། །
ཡང་བརྡ་ཡིག་སྤྲུལ་པའི་གྲོང་ཁྱེར་ཞེས། བརྡ་ཡིག་འབྲུ་རེར་གཏེར་ཆོས་ཀྱི་ཚིག་དོན་མང་པོ་འདུས་པའི་གྲོང་ཁྱེར་རེ་གཟིགས།
གུ་རུའི་བཀའ་རྟགས་བརྡ་ཡིག ཕྱག་རྒྱ་གསུང་ཆོས་རྒྱ།
དམུས་ལོང་ཞེས་པ་ཐོག་མ་ནས་མིག་མེད་པ།
གཏེར་བདག་སྐྱེས་བུ་ཉིད་གང་ཟག་གཞན་ལས་ཁྱད་པར་འཕགས་པ་ཐེ་ཚོམ་མེད་པར་ཡིད་ཆེས་པའོ། །
གཏེར་ཚེག་ལ། སྟག་ཤམ་རྡོ་རྗེའི་དག་སྣང་དུ། ཐིག་ལེ་ཐབས་ཤེས་གཉིས་དང་། ཟླ་ཚེས་དབྱེར་མེད་ཟུང་འཇུག་གི་མཚོན་དོན་ཡིན་གསུངས་འདུག་པས་འདི་སྐོར་ནས། ༔ འདི་བཞིན་དག་པར་བརྩི་འདུག སྨིན་གླིང་སྤར་མར། ཿ འདི་བཞིན་སྣང་བས་མཐའ་གཅིག་ཏུ་ཁ་ཚོན་ཆོད་པ་མེད།
རྡོ་རྗེ་བཞི་ཡི་བྱིན་རླབས་ཀྱི་རྩ་བ་བརྒྱུད་གསུམ་གྱི་བླ་མ། མཆོག་ཐུན་དངོས་གྲུབ་ཀྱི་རྩ་བ་རྒྱུད་སྡེ་བཞི་དྲུག་གི་ཡི་དམ། ལས་བཞིའི་ཕྲིན་ལས་ཀྱི་རྩ་བ་གནས་གསུམ་གྱི་མཁའ་འགྲོ།
དཀྱིལ་འཁོར་སྤྲུལ་བཤད་མཛད་ཅེས་པ་ནི་སྒྲུབ་ཐབས་དཀྱིལ་འཁོར་གྱི་ལྷ་ཚོགས་གུ་རུ་ཉིད་ཀྱིས་སྤྲུལ། དེའི་གཞུང་རྒྱུད་བཤད་གདམས་ངག་དང་བཅས་པ་གུ་རུ་ཉིད་ཀྱིས་གསུངས་པའོ། །རྗེས་འཇུག་འཆད་ཉན་སྒོམ་སྒྲུབ་བྱེད་ཅེས་པ་ནི། ཕར་སྐལ་ལྡན་ལ་འཆད་པ། ཚུར་བླ་མ་མཚན་ལྡན་ལས་ཉན་པ། དོན་ཚུལ་བཞིན་དུ་བསམ་པ་དང་བསྒོམ་པ། བསྐྱེད་བཟླས་རྫོགས་གསུམ་གྱི་ངང་ནས་སྒྲུབ་པ་ཉམས་སུ་ལེན་པ།
དྲང་དོན་ཀུན་རྫོབ་བརྡ་ཕྱག ངེས་དོན་དོན་དམ་མཇལ་ཕྱག
ཞི་ཆགས་ཁྲོ་བོ་ཞེས་པའི་ཆགས་ནི་ཞི་མ་ཁྲོ་སྟེ་རྒྱས་པ་དང་དབང་གི་ལྷ་ལྟ་བུ། ངོ་བོ་བླ་མ་ཆོས་སྐུ་ལ༔ སོགས་ཀྱི་དོན།
ངོ་བོ་ཀ་དག་སྟོང་ཉིད། རང་བཞིན་ལྷུན་གྲུབ་གསལ་བ། ཐུགས་རྗེ་ཀུན་ཁྱབ་དབྱེར་མེད་ཀྱི་ཡེ་ཤེས་རྣམ་གསུམ་དེ་རྩ་གསུམ་མཆོག་གསུམ་སྐུ་གསུམ་གྱི་བདག་ཉིད་དོ། །མོ། །
སངས་རྒྱས་ལོངས་སྤྲུལ་ནི་ཡི་དམ་གྱི་རང་བཞིན། སྔགས་རྒྱུད་ནི་མདོ་ལས་འཕགས་པའི་ཐུན་མིན།
སྣང་ཆ་ཡི་དམ། སྟོང་ཆ་མཁའ་འགྲོ། དབྱེར་མེད་བླ་མ་དཀྱིལ་འཁོར་གྱི་གཙོ་བོ་འཁོར་ལོའི་མགོན་པོ།
རྡོ་རྗེ་མེ་ལོང་གི་རྒྱུད། རྫོགས་ཆེན་རྒྱུད་བཅུ་བདུན་ལས་སོ། །བླ་མ་རྡོ་རྗེ་སེམས་དཔའ་དཀྱིལ་འཁོར་ཀུན་གྱི་གཙོ་བོ་རིགས་ཀུན་གྱི་ཁྱབ་བདག་བླ་མ་རྡོ་རྗེ་འཛིན་པ་དེ་ཉིད་དུས་གསུམ་སངས་རྒྱས་ཀུན་དང་དགོངས་པ་མཉམ་ཞིང་རང་ཅག་རེ་ལྟོས་བཅས་པ་ལ་བཀའ་དྲིན་གྱི་ངོས་ནས་སངས་རྒྱས་ལས་ཀྱང་ལྷག་པར་བཟུང་ངོ་། །
མཉམ་སྦྱོར་ཏནྟྲ་སྡེ་བཅོ་བརྒྱད་ལས་སོ། །
མེ་ལོང་སྒྱུ་འཕྲུལ་སྡེ་བརྒྱད་ལས་སོ། །
འཁོར་འདས་ཀྱི་ཆོས་ལ་ཐ་དད་དབྱེ་བ་མེད་ཅེས་པ་ནི། གཞིའི་གནས་ལུགས་དང་། རྒྱལ་བ་རྣམས་ཀྱི་ཆོས་སྐུ་ལ་དབྱེ་བ་མེད་དེ། ཟག་བཅས་འཁོར་བ། ཟག་མེད་མྱང་འདས་ཏེ། འཁོར་འདས་ལམ་གསུམ་གྱི་ཆོས་སྐུའི་སྙིང་པོ་དེ་ལ་རྫ་ཟངས་གསེར་གསུམ་གྱི་ནམ་མཁའི་དཔེས་མཚོན་པའོ། །
དོན་དམ་སྟོང་པ་ཉིད་ཀྱི་རྡོ་རྗེ། ཀུན་རྫོབ་མཚན་མ་རྫས་ཀྱི་རྡོ་རྗེ། སྣང་བ་བརྡའམ་བཏགས་པ་མིང་གི་རྡོ་རྗེ།
གཟུང་འཛིན་ཐ་དད་མེད་པའི་སྟོང་པ་ཉིད་ཀྱི་རང་བཞིན་ཉིད་དེ་ནི། རྡོ་རྗེ་ཞེས་ནི་བཤད་པ་ཡིན་ནོ།།
རྣལ་འབྱོར་གྱི་རྒྱུད་ལ་དཔལ་རྩེ་དབྱིངས་གསུམ་ཞེས་གྲགས་པའི་རྩེ་མོར། སྟོང་ཉིད་ལ་ཕྱི་སྲ་ཞིང་འཐས་པ་གཞོམ་གཞིག་ཏུ་མེད་པ། ནང་སྙིང་པོ་དང་ཁོག་སྟོང་མེད་པ། དུམ་བུར་བཅད་དུ་མེད་པ་དང་། སོ་སོར་བཤིགས་པའམ་གཞིག་པར་བྱ་བ་མེད་པ། མེར་བསྲེགས་པར་བྱ་བ་མིན་པའམ་མེད་པ་དང་། མཐར་འཇིག་རྒྱུ་མེད་པ་ཡིན་པས།
དེ་ཕྱིར་དེ་ལ་སྟོང་པ་ཉིད་ཀྱི་རྡོ་རྗེར་བརྗོད་པར་བྱའོ། །འདི་ནི་མི་ཆོད་པ་མི་ཤིགས་པ་སོགས་རྡོ་རྗེའི་ཆོས་བདུན་ཡིན་པར་འཇམ་གྲགས་བཞེད།
རྡོ་རྗེའི་ཆོས་བདུན་ནི། གཞིའི་སྐབས་སུ་སྟོང་ཉིད་ལ་ཉོན་སྒྲིབ་ཀྱིས་མི་ཆོད་པ། ཤེས་སྒྲིབ་ཀྱིས་མི་ཤིགས་པ།
ལམ་གྱི་སྐབས་སུ་ངོ་བོ་བདེན་པ། རང་བཞིན་སྲ་བ། ཐུགས་རྗེ་བརྟན་པ།
འབྲས་བུའི་སྐབས་སུ། ཉོན་སྒྲིབ་ལ་མ་ཆགས་པ་ཐོགས་པ་མེད་པ། ཤེས་སྒྲིབ་ལ་མ་ཕམ་པ་སྟེ་ཐོགས་པ་མེད་པའོ། །
གདུལ་བྱ་ལས་ཀྱི་ཁྲོ་བོ་ཤིན་ཏུ་རྒྱུད་གདུག་ཅིང་གཏུམ་པ་རུ་དྲའི་ཚོགས་ལ། མཛད་པ་ཞི་བས་མི་འདུལ་བའམ། ཕན་པར་མི་འགྱུར་ཏེ། འདུལ་བྱེད་ཡེ་ཤེས་ཀྱི་ཁྲོ་བོ་ཤེས་རབ་སྟོང་ཉིད་ཆོས་སྐུ་མཉམ་ཉིད་ངང་གིས་ཁྲོ་བས་སྒྲིབ་གཉིས་རང་ཤུགས་ཀྱིས་འཇོམས་པ། དེ་ལས་མ་གཡོས་བཞིན་དུ་ཐབས་སྙིང་རྗེ་ཆེན་པོས་རང་རྩལ་གཟུགས་སྐུ་ཁྲོ་བོའི་སྐུར་བསྟན་པ་སྟེ། དེ་གཉིས་ཟུང་འཇུག་གི་སྦྱོར་བ་ཡིས། གདུལ་བྱའི་སྣང་ངོར་ཁྲོ་བོའི་ཚུལ་བསྟན་ཏེ། དེ་བཞིན་གཤེགས་པ་ཀུན་མཛད་དོ། །ཡང་བཤད་ཚུལ་རྣམ་པ་གཞན་གཅིག་ཏུ་ན། འདུལ་བྱེད་ཡེ་ཤེས་ཁྲོ་བོ། རྒྱུད་སྡེ་ལྟར་ན་ཁྲག་འཐུང་རིགས་ལྔ། སྒྲུབ་སྡེ་ལྟར་ན་བཀའ་བརྒྱད་དཔལ་དགུ། གདུལ་བྱ་ལས་ཀྱི་ཁྲོ་བོ་རུ་ཏྲའི་ཚོགས། འཇིག་རྟེན་གྱི་ཁྲོ་བོ་དྲེགས་པ་སྡེ་བརྒྱད་ཆེ་ཕྲ་རྣམས་སོ། །
ལྷ་དབང་ལག་གི་རྡོ་རྗེ་ཞེས་པ་ནི། དྲང་སྲོང་ཞོ་འཐུང་གི་རུས་པ་རྡོ་རྗེ་ཕ་ལམ་དམ་བཅའ་བཞི་ལྡན་དཔེའི་སྒོ་ནས་རྡོ་རྗེ་ཕ་ལམ་ལ་རིན་ཆེན་གཞན་གྱིས་འགྲན་ཟླ་མེད་པ་བཞིན། དོན་གྱི་སྒོ་ནས་ཁྲོ་བོ་ཐམས་ཅད་ཀྱི་ནུས་སྟོབས་འདུས་པས་སུས་ཀྱང་འགྲན་པའི་ཟླ་ཐམས་ཅད་དང་བྲལ་བར་བསྟན་པའོ། །དམ་བཅའ་བཞི་གང་ཞེ་ན། སྡང་ཚད་ལ་འཕེན། འཕངས་ཚད་ལ་ཕོག ཕོག་ཚད་ཤི། ཤི་ཚད་རྣམས་འདྲེན་པའོ། །བརྡ་ཕྱག་སོང་ཟིན།
གཞུང་དོན་བཤད་པ་ལ་ལྔ། རྒྱུད་ལུང་མན་ངག་གསུམ་ལས། མན་ངག་འབྱུང་བའི་རྒྱུ་གླེང་གཞི། རྒྱུ་རྐྱེན་གཉིས་ལས་རྐྱེན་གླེང་སློང་བ། རྒྱུ་རྐྱེན་འབྲས་གསུམ་གྱི་ཟླས་ཕྱེས་པའི་འབྲས་བུ་ཡོངས་སུ་ཤེས་པར་བྱ་བ་མན་ངག་གི་དོན། མན་ངག་གི་དགོས་འགྲེལ་ཏེ་དགོས་སོགས་ཆོས་བཞི། མཐར་སྐལ་ལྡན་འདུས་པའི་འཁོར་ལ་གདམས་ཤིང་བསྟན་པ་གཏད་པའོ།
རྒྱལ་དབང་པདྨ་ཀཱ་ར་སྟེ། བདུད་བཞིའི་དགྲ་ལས་རྒྱལ་བས་རྒྱལ་བའི་དབང་པོའམ་གཙོ་བོ། པདྨ་ཀཱ་ར་པདྨ་འབྱུང་གནས་སོ། །
མཉམ་པ་ཉིད་གསུམ་ནི། སངས་རྒྱས་ཐམས་ཅད་ཚོགས་རྫོགས་པར་མཉམ། སངས་རྒྱས་པར་མཉམ། འགྲོ་དོན་མཛད་པར་མཉམ་པ་སྟེ། མཛོད་ལས། སངས་རྒྱས་ཐམས་ཅད་ཚོགས་དང་ནི། །ཆོས་སྐུ་འགྲོ་བའི་དོན་སྤྱོད་པ། །མཉམ་པ་ཉིད་དེ་སྐུ་ཚེ་དང་། །རིགས་དང་སྐུ་བོངས་ཚོད་ཀྱིས་མིན། །ཞེས་སོ།།
གཞན་སྣང་སྤྲུལ་པའི་སྐུར་བསྟན་པ་སོགས་ཀྱི་དོན་ནི། སངས་རྒྱས་གཉིས་པ་པདྨ་སཾ་བྷ་ཝ་དེ་ཉིད་ལམ་འབྲས་རིག་འཛིན་རྣམ་པ་བཞི་བརྙེས་པའི་ཚུལ་དང་སྦྱར་དགོས་ཏེ། དེའང་ལྷོ་ནུབ་འོ་མ་ཅན་གྱི་རྒྱ་མཚོར་སྐུ་འཁྲུངས། ཨོ་རྒྱན་རྒྱལ་པོའི་སྲས་ཚབ་མཛད། རྒྱལ་སྲིད་སྤངས་ནས་བསིལ་ཚལ་གཙོར་གྱུར་དུར་ཁྲོད་བརྒྱད་སོགས་སུ་སྒྲུབ་པ་མཛད་པའི་སྐབས་སུ་རྣམ་པར་སྨིན་པའི་རིག་འཛིན། ཟ་ཧོར་རྒྱལ་པོས་གསོན་བསྲེགས་བྱས་ཀྱང་མ་ཚིག་སྟེ་མེ་དཔུང་མཚོར་བསྒྱུར་ཏེ་ཐམས་ཅད་དད་ནས་རྒྱལ་ཁམས་ཆོས་ལ་བཀོད་ནས་ཚེ་ལམ་གྱི་ཕྱག་རྒྱ་མནྡྷ་ར་བ་དང་ལྷན་ཅིག་བྲག་ཕུག་མཱ་ར་ཏི་ཀར་ཚེ་སྒྲུབ་མཛད་པས་འཆི་མེད་ཚེའི་དབང་ཚེ་དཔག་མེད་ཀྱིས་བསྐུར་བའི་སྐབས་ཚེ་ལ་དབང་བའི་རིག་འཛིན། རྣམ་སྨིན་དང་། ཚེ་དབང་འདི་གཉིས་མཐོང་ལམ། བལ་ཡུལ་ཡང་ལེ་ཤོད་དུ་བལ་མོ་ཤཱཀྱ་དེ་ཝཱི་དང་ལྷན་ཅིག་ཡང་དག་བདེ་ཆེན་སྙིང་པོ་བསྒྲུབ་སྐབས་ཕྱག་ཆེན་རིག་འཛིན་སྒོམ་ལམ། བོད་ཀྱི་རྒྱལ་པོས་སྤྱན་དྲངས་སྐབས་སྒོམ་ལམ་ཕྱག་རྒྱ་ཆེན་པོའི་རིག་འཛིན་གྱི་ཚུལ་དུ་བཞུགས། མཐར་སྲིན་ཡུལ་དུ་གཤེགས་ཏེ་ཕོ་བྲང་པདྨ་འོད་དུ་རིག་འཛིན་དཔའ་བོ་མཁའ་འགྲོའི་ཚོགས་དཔོན་མཛད་པའི་ཚེ་མཐར་ལམ་ལྷུན་གྲུབ་རིག་འཛིན་རྡོ་རྗེ་འཆང་གི་རྒྱལ་ཚབ་ཀྱི་ས་ལ་བཞུགས་པར་བསྟན་ཏེ་དགོངས་པ་ནི་རིགས་གསུམ་མགོན་པོ་དང་མཉམ་ཞེས་འཇམ་དབྱངས་མཁྱེན་བརྩེའི་ལྗགས་བཤད་གནང་སྐབས་དེ་ལྟར་གསུང་སྲོལ་ཡོད་ཅེས་བཞེད། ལར་འདིར་རྣམ་ཐར་རྒྱས་བསྡུས་གང་བབས་སྐབས་བསྟུན་བཤད་དགོས་གསུངས་སོ། །
གོང་དུ་དུར་ཁྲོད་བརྒྱད་བསྟན་པ་གང་ཞེ་ན། ཤར་ཕྱོགས་བསིལ་བ་ཚལ། ལྷོ་ཕྱོགས་སྐུ་ལ་རྫོགས། ནུབ་ཕྱོགས་པདྨ་བརྩེགས་པ། བྱང་ཕྱོགས་ལངྐ་བརྩེགས། ཤར་ལྷོ་ལྷུན་གྲུབ་བརྩེགས། ལྷོ་ནུབ་གསང་ཆེན་རོལ་པ། ནུབ་བྱང་ཧེ་ཆེན་བརྡལ་བ། བྱང་ཤར་འཇིག་རྟེན་བརྩེགས་སོགས། གཞན་ཡང་དུར་ཁྲོད་རིགས་འདྲ་མིན་མང་ངོ་། །
བཀའ་བབས་རིག་འཛིན་ཆེན་པོ་བརྒྱད་ཅེས་པ་ནི། འཇམ་དཔལ་བཀའ་བབས་སྐུའི་རིག་འཛིན་འཇམ་དཔལ་བཤེས་གཉེན། པདྨ་དབང་གི་བཀའ་བབས་གསུང་གི་རིག་འཛིན་ནཱ་གརྫུ་ན་སྟེ་ཀླུ་སྒྲུབ་སྙིང་པོ། ཡང་དག་བཀའ་བབས་ཐུགས་ཀྱི་རིག་འཛིན་ཧཱུྃ་ཆེན་ཀཱ་ར་སྟེ་ཧཱུྃ་མཛད། བདུད་རྩི་སྨན་གྱི་བཀའ་བབས་ཡོན་ཏན་རིག་འཛིན་བི་མ་ལ་མི་ཏྲ་སྟེ་དྲི་མེད་བཤེས་གཉེན། ཕུར་པའི་བཀའ་བབས་ཕྲིན་ལས་རིག་འཛིན་པྲ་བྷ་ཧསྟི་སྟེ་འོད་ཀྱི་གླང་པོ། རྦོད་གཏོང་བཀའ་བབས་མ་མོའི་རིག་འཛིན་དྷ་ན་སཾ་སྐྲྀ་སྟེ་ནོར་གྱི་ལེགས་སྦྱར། དམོད་པའི་བཀའ་བབས་དྲག་སྔགས་རིག་འཛིན་ཤཱནྟིཾ་གརྦྷ་སྟེ་ཞི་བའི་སྙིང་པོ། འཇིག་རྟེན་བཀའ་བབས་མཆོད་བསྟོད་རིག་འཛིན་གུ་ཧྱ་ཙནྡྲ་སྟེ་གསང་བའི་ཟླ་བའོ། །
ཞར་བྱུང་ཨོ་རྒྱན་རིན་པོ་ཆེ་ལ་དབང་ཐོབ་ཀྱི་སློབ་དཔོན་བཞི་བསྟེན་པ་ནི། ཡི་དམ་དབང་ཐོབ་དགའ་རབ་རྡོ་རྗེ། རྒྱུད་ཀྱི་གླེགས་བམ་དབང་ཐོབ་རྒྱལ་པོ་ཛཿ བཤེས་གཉེན་དབང་ཐོབ་སངས་རྒྱས་གསང་བ། བི་མ་ལ་མི་ཏྲའང་སྣང་། རིག་རྩལ་དབང་ཐོབ་ཤྲཱི་སིཾ་ཧ། ཚེ་ཡི་དབང་ཐོབ་བི་མ་ལ་མི་ཏྲ། རིག་འཛིན་ཅེས་པ་རིག་སྔགས་ཀྱི་ཡེ་ཤེས་འཆང་བའམ་འཛིན་པ་རེད་གསུངས།
རང་བཞིན་གྱིས་རྣམ་པར་དག་པའི་ཕུང་ཁམས་སོགས་ཀྱི་དོན་ནི། ཕུང་ལྔ་རིགས་ལྔ། ཁམས་ལྔ་ཡུམ་ལྔ། སྐྱེ་མཆེད་བཅུ་གཉིས་སེམས་དཔའ་དང་སེམས་མ། ལུས་དབང་དག་པ་ཁྲོ་བོ་དང་། ཡུལ་བཅས་ཁྲོ་མོ།
ཞི་བ་ཞེ་གཉིས། ཁྲོ་བོ་ཆེ་མཆོག་སོགས།
ལུས་ལ་གནས་པའི་རྩ་སྟོང་ཕྲག་བདུན་ཅུ་དོན་གཉིས། རྩ་ཕྲན་བྱེ་བ་ཕྲག་བཞི། རྩ་ནང་རྒྱུ་བའི་རླུང་ཉི་ཁྲི་ཆིག་སྟོང་དྲུག་བརྒྱ། དེ་དང་འབྲེལ་བའི་དཀར་དམར་གྱི་ཐིག་ལེས་ཁྱབ་བོ། །
གནས་ཆེན་པོ་ཉི་ཤུ་རྩ་བཞི། ཡུལ་ཆེན་སུམ་ཅུ་སོ་གཉིས། དུར་ཁྲོད་ཆེན་པོ་བརྒྱད་བསྡོམས་པས་གནས་ཡུལ་དྲུག་ཅུ་རྩ་བཞི། དེར་གནས་དཔའ་བོ་ཐོད་པའི་དུམ་བུ་སོགས་དང་། དཔའ་མོ་མཁའ་འགྲོ་རབ་གཏུམ་མ་ལ་སོགས་པ་གུ་རུ་རིན་པོ་ཆེ་དང་ལྷན་ཅིག
ཆོས་སྐྱོང་སྲུང་མ་རྒྱུད་གསུམ་གྱིས་བསྡུས་ཞེས་པ་ནི། ལེགས་ལྡན་སོགས་ཕོ་རྒྱུད། མུ་ཁ་ལེ་སོགས་མོ་རྒྱུད། གཉིས་མེད་མ་ནིང་གི་རྒྱུད་དེ་རྒྱུད་གསུམ་མོ། །ཡེ་ཤེས་ཀྱི་མགོན་པོ་ལ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་མགོན་པོ། ལྷ་ཆེན་བརྒྱད་ལ་སོགས་པའི་དཔལ་མགོན་བདུན་ཅུ་རྩ་གཉིས། བྱེ་བྲག་དབང་པོ་རྡོ་རྗེ་འཆང་བ་སོགས་ཕྱོགས་སྐྱོང་བཅུ།
སྣང་སྲིད་ཅེས་པ། སྣང་བ་སྣོད་ཀྱི་འཇིག་རྟེན་སྲིད་པ་བཅུད་ཀྱི་སེམས་ཅན་ནམ་ཞིང་སྲིད་པའམ། སྣང་ཚད་སྲིད་ཚད།
མ་ཧཱ་གུ་རུ་པདྨ་ཀཱ་ར་ལྟ་བུ་མཚན་གཅིག་གིས་ཕྱོགས་བཅུའི་ཞིང་ཀུན་ཁྱབ་པ། གཅིག་ནི་བར་ཆད་ཀུན་སེལ་པདྨ་འབྱུང་གནས་ཞེས། གཅིག་ནི་པདྨ་སཾ་བྷ་ཝ༔ ཡིད་བཞིན་ནོར་བུ། གཅིག་ནི་མཚོ་སྐྱེས་སྙིང་ཐིག་རྡོ་རྗེ་ཞེས༔ གསང་མཚན་རྡོ་རྗེ་དྲག་པོ་རྩལ༔ ངེས། ཞེས་དང་། གུ་རུ་མཚན་བརྒྱད་སོགས་ཞིང་གཅིག་ལའང་མཚན་གྱི་རྣམ་གྲངས་མཐའ་ཡས།
མི་མཇེད་སངས་རྒྱས་ཀྱི་ཞིང་འདིར། དཀྱིལ་འཁོར་རྒྱ་མཚོའི་ཁྱབ་བདག་ཅེས་པ་ནི། ཁྱབ་བྱ་རབ་འབྱམས་དཀྱིལ་འཁོར་རྒྱ་མཚོར། ཁྱབ་བྱེད་རིགས་འདུས་བླ་མ་པདྨ་སཾ་བྷ་ཝ། དཔེར་ན་ཆུ་མཚོ་གྲངས་མེད་ལ་ནམ་མཁའི་ཉི་མ་གཅིག་གིས་ཁྱབ་པ་ལྟ་བུའོ། །རིགས་ལྔ་ལས་གསུང་མཆོག་པདྨའི་རིགས།
ཆོས་སྐུ་འོད་གསལ་རྡོ་རྗེ་སྙིང་པོ་སོགས་ནི། ཆོས་སྐུའི་ཞིང་ཆོས་དབྱིངས་ཁྱབ་བརྡལ་ཆེན་པོའི་ཞིང་དེར་མངའ་དབང་རྫོགས་པའི་སྟོན་པ་ཐོག་མའི་མགོན་པོ་འོད་མི་འགྱུར་བ།
རང་སྣང་ལོངས་སྐུ་སོགས་ནི། ལོངས་སྐུའི་ཞིང་ཡེ་ཤེས་རིགས་ལྔའི་རང་འོད་འབར་བ། སྟོན་པ་རིགས་ལྔའི་གངས་ཆེན་མཚོ།
ངེས་པ་ལྔ་ནི། གནས་ངེས་པ་འོག་མིན་སྟུག་པོ་བཀོད། སྟོན་པ་ངེས་པ་རྣམ་སྣང་གངས་ཆེན་མཚོ། འཁོར་ངེས་པ་ས་བཅུའི་བྱང་སེམས། ཆོས་ངེས་པ་ཐེག་པ་ཆེན་པོ། དུས་ངེས་པ་རྟག་པ་རྒྱུན་དུ་བསྐོར་བའོ། །ནང་གི་ཡེ་ཤེས་ཀྱི་རྩལ་ཐུགས་རྗེའི་དབང་གིས་གདུལ་བྱའི་ཡུལ་ལ་ཕྱི་རོལ་དུ་ཤར་བ་ལས།
ཕྱིར་གསལ་ཕྱེད་སྣང་སོགས་ནི། ཞིང་དང་སྟོན་འཁོར་རྣམས་སངས་རྒྱས་དང་བྱང་སེམས་གཉིས་ཀའི་སྣང་ཆ་ཡིན་པས། སྤྲུལ་སྐུ་ལ་རང་བཞིན་སྤྲུལ་སྐུ་དང་། འགྲོ་འདུལ་སྤྲུལ་སྐུ་གཉིས་ལས། དང་པོ་ཚངས་ཆེན་རིགས་ལྔའི་ཞིང་ནི་བདེ་བ་ཅན་སོགས་ལྔ། སྟོན་པ་འོད་དཔག་མེད་སོགས་རྒྱལ་བ་རིགས་ལྔ།
གཉིས་པ་ནི། འཇིག་རྟེན་དྲུག་གི་ཕྱོགས་བཅུའི་ཞིང་དེར། སྟོན་པ་ཐུབ་དྲུག་དང་། གུ་རུ་རིགས་དྲུག །
མི་མཇེད་ཅེས་པ་ལས་ཉོན་རྒྱུ་འབྲས་སོགས་སོ་སོར་མི་དབྱེ་བའམ་མི་འབྱེད་པས་མི་མཇེད་ཅེས་གསུངས་སོ། །
མདོ་སྔགས་སྟོན་པ་བརྒྱ་རྩ་བཀའ་ཐང་ལྟར་རེད་གསུངས།
གུ་རུ་རིན་པོ་ཆེ་ལ་གངས་ཆེན་རིགས་ལྔ་ཡོད་པར་སྟག་ཤམ་གསུངས། དེ་དག་རྣམས་སུ་གདུལ་བྱའི་ཞིང་དང་། འདུལ་བྱེད་ཀྱི་སྟོན་པ་རྣམས་ཀྱང་ཡོད་དོ། །
ཛམྦུ་བྲྀཀྵའི་ཤིང་གིས་བརྒྱན་པས་འཛམ་གླིང་ཞེས་གྲགས་སོ།།
དྷ་ན་ཀོ་ཥ་ནོར་གྱི་མཛོད།
གུ་རུ་བརྫུས་སྐྱེས་གཏེར་མའི་ཕྱོགས་དང་། དྭགས་པོ་བཀྲ་རྣམ་ཡང་དེ་ལྟར་བཞེད། མངལ་སྐྱེས་ཕུར་པ་བཀའ་མ་དང་། ཏཱ་ར་ན་ཐཱས་བཞེད་དོ། །
ཨོ་རྒྱན་ཟུར་ཆག་པ་སྟེ་ཨཽ་ཌི་ཡཱ་ན་དངོས་ཡིན། དེ་ནི་འཕུར་བའི་ཐེག་པའམ་སྟེང་འགྲོ་རིང་འགྲོ་སོགས་ལ་འཇུག
རྒྱལ་བ་ཐུབ་པའི་དབང་པོས་ལུང་བསྟན་པའི་བོད་ཁམས་སྐྱོང་བའི་རྒྱལ་པོ་ལི་ཙ་བིའི་རྒྱུད་ལས། རྗེ་གཉའ་ཁྲི་བཙན་པོ་ནས་བཟུངས་གནམ་ལ་ཁྲི་བདུན། ས་ལ་ལེགས་དྲུག ལོགས་ལ་སྡེ་བརྒྱད། ཚིགས་ལ་བཙན་ལྔ། སྐྱིད་པའི་གདུང་རབས་ཕྱེད་དང་བཅུ་གསུམ་སོགས་དང་། ཁྱད་པར་ཆོས་རྒྱལ་མེས་དབོན་རྣམ་གསུམ། ལོ་ཙཱ་བ་ཐུ་མི་སཾ་བྷོ་ཊ་སོགས་ཀྱི་ལོ་རྒྱུས་རགས་རིམ་འཆད། གནམ་རི་སྲོང་བཙན་སྲས་ཁྲི་སྲོང་ལྡེའུ་བཙན་ནི་སྲིད་སྐྱོང་དང་ཆོས་སྐྱོང་གཉིས་ལས་ཆོས་སྐྱོང་།
ཤཱནྟ་རཀྵི་ཏ་ཞི་བ་འཚོ། བི་མ་མི་ཏྲ། སངས་རྒྱས་གསང་བ། ཀ་མ་ཤཱི་ལ་སོགས་རྒྱ་གར་གྱི་པཎ་གྲུབ་དང་། བཻ་རོ་ཙ་ན་སོགས་སད་མི་མི་བདུན། ནམ་མཁའི་སྙིང་པོ་སོགས་དགེ་སློང་མི་ལྔ་གཙོར་གྱུར་ལོ་ཙཱ་བརྒྱ་རྩ་བརྒྱད།
པཎྜི་ཏ་བོད་སྐད་དུ་མཁས་པ། ལོ་ཙཱ་སྟེ་འཇིག་རྟེན་མིག
ཕྱིའི་གཙུག་ལག་ཕོ་བྲང་། ནང་གི་གཙུག་ལག་གསུང་རབ།
དགེ་འདུན་སྡེ་གཉིས་ནི། དབུ་ཟླུམ་ཞབས་རྗེན་འདུལ་བའི་སྡེ། །ལྕང་ལོ་གོས་དཀར་སྔགས་ཀྱི་སྡེ། །
རྒྱ་ཆོས་བོད་སྐད་དུ་བསྒྱུར། སྡེ་སྣོད་ཀྱི་བཤད་གྲྭ། ཉམས་ལེན་གྱི་སྒྲུབ་གྲྭ་སྟེ་བཤད་སྒྲུབ་ཀྱི་སྲོལ་སྔར་མེད་གསར་དུ་བཏོད་པར་མཛད་དོ། །མཉམ་མེད་ཅེས་པ་ཐུགས་བསྐྱེད་གཞན་ལས་འཕགས་པས་མཉམ་མེད།
གཉེར་དུ་གཏད་ཅེས་པ་ནི། ཇི་སྐད་དུ། ཤར་རྡོ་རྗེ་གདན་གྱི་བྱང་ཕྱོགས་སུ། །གནས་སྤུར་རྒྱལ་བོད་ཅེས་བྱ་བ་ཡོད། །རི་མཐོན་པོ་གནམ་གྱི་ཀ་བ་ཡོད། །མཚོ་སྔོན་མོ་གཡུ་ཡི་མཎྜལ་ཡོད། །གངས་དཀར་པོ་ཤེལ་གྱི་མཆོད་རྟེན་ཡོད། །སྤང་སེར་པོ་གསེར་གྱི་ལྷུན་པོ་ཡོད། །དྲི་ཞིམ་པོ་སྨན་གྱི་ནགས་ཚལ་ཡོད། །དབྱར་བཀྲ་བ་གཡུ་ཡི་ནེའུ་གསེང་ཡོད། །མཚོ་བཀྲ་བ་གསེར་གྱི་མེ་ཏོག་ཡོད། །ཀྱེ་གངས་རིའི་མགོན་པོ་སྤྱན་རས་གཟིགས། །གནས་དེ་ན་ཁྱོད་ཀྱི་ཞིང་ཁམས་ཡོད། །ཞིང་དེ་ན་ཁྱོད་ཀྱི་གདུལ་བྱ་ཡོད། །ཅེས་པ་ལྟར། བེམ་པོ་ས་རྡོ་རི་བྲག་སོགས། རྒྱ་སྐད་པོ་ཊ་ལ། བོད་སྐད་རི་བོ་གྲུ་འཛིན། མཐོང་ཐོས་དྲན་རེག་གྲོལ་བ་བཞི་ལྡན། བཀའ་རྟགས་ཕྱག་རྒྱའི་རི་མོ་རེ་ཁ་བཀྲ་བའི་རང་བྱོན། རེ་ཁ་སྟེ་རི་མོ་ལ་འཇུག
བརྟེན་པ་མིའི་ས་བོན་ཐོག་མར་བསྐྲུན། ཅེས་པ་བསྐྲུན་པའམ་བསྐྱེད་པ་བསྒྲུབས་པ། འདི་སྐབས་སྤྲེལ་སྒོམ་གྱི་ལོ་རྒྱུས་ཤེས་ན་ཐར་ཐོར་འཆད།
རྒྱལ་པོ་བྱང་ཆུབ་སེམས་དཔའ་དེ་བཞིན་བློན་པོ་སོགས་ཐམས་ཅད་ཀྱི་མཐར་བྱང་སེམས་སྦྱར།
སྨྲ་ཤེས་ཙམ་ནས་སུས་ཀྱང་མ་བསླབས་པར་འཕགས་པས་བྱིན་གྱིས་བརླབས་པའི་རང་སྟོབས་ཀྱིས་ཨོཾ་མ་ཎི་པདྨེ་ཧཱུྃ་ཞེས་པའི་བསིལ་ལྡན་ཏེ་གངས་ཅན།
སྔར་འཕགས་ཡུལ་དུ་དར་བའི་ལུང་ཆོས་སྡེ་སྣོད་གསུམ། རྟོགས་ཆོས་བསླབ་པ་གསུམ། སངས་རྒྱས་ཀྱི་བསྟན་པ་བྱང་ནས་བྱང་དུ་དར་བར་ལུང་བསྟན་པ་ལྟར། ཞེས་པ་ནི། མདོ་བརྒྱད་སྟོང་པ་ལས། ཤཱ་རིའི་བུ་ཡང་ཕ་རོལ་ཏུ་ཕྱིན་པ་དྲུག་དང་ལྡན་པའི་མདོ་སྡེ་འདི་དག་ནི་དེ་བཞིན་གཤེགས་པ་འདས་ནས་ཀྱང་དམ་པའི་ཆོས་འཇིག་པའི་ཚེ་ཆོས་འདུལ་བ་སྙིང་པོ་གསར་པ་ཐོབ་པ་ན་ལྷོ་ཕྱོགས་སུ་འབྱུང་བར་འགྱུར་རོ། །ལྷོ་ཕྱོགས་ནས་ཀྱང་བ་ར་ཏ་ནིར་འབྱུང་བར་འགྱུར་རོ། །བ་ར་ཏ་ནི་ནས་ཀྱང་བྱང་ཕྱོགས་སུ་འབྱུང་སྟེ། ཤཱ་རིའི་བུ་དེའི་དུས་ན་གང་ཞིག་ཤེས་རབ་ཀྱི་ཕ་རོལ་ཏུ་ཕྱིན་པ་འདི་འཛིན་པ་དང་། འཆང་བ་དང་། ཀློག་པ་དང་། ཀུན་ཆུབ་པར་བྱེད་པ་དང་། རབ་ཏུ་འདོན་པ་དང་། སྟོན་པ་དང་། ཉེ་བར་སྟོན་པ་དང་ལུང་འབོག་པ་དང་། ཁ་ཏོན་བྱེད་པར་འགྱུར་ཞིང་ཐ་ན་གླེགས་བམ་དུ་ཆུད་པར་བྱས་ནས་འཆང་བར་འགྱུར་བའི་རིགས་ཀྱི་བུ་དང་རིགས་ཀྱི་བུ་མོ་དེ་དག་ནི་དེ་བཞིན་གཤེགས་པས་དགོངས་སོ། །དེ་དག་ནི་དེ་བཞིན་གཤེགས་པས་མཁྱེན་ཏོ། །ཤཱ་རིའི་བུ། དེ་དག་ནི་དེ་བཞིན་གཤེགས་པས་བྱིན་གྱིས་བརླབས་སོ། །ཤཱ་རིའི་བུ། དེ་དག་ནི་དེ་བཞིན་གཤེགས་པས་གཟིགས་སོ། །ཤཱ་རིའི་བུ། དེ་དག་ནི་དེ་བཞིན་གཤེགས་པའི་སངས་རྒྱས་ཀྱི་སྤྱན་གྱིས་རྣམ་པར་གཟིགས་སོ། །ཤཱ་རིའི་བུས་གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལྟ་བུ་ཟབ་མོ་འདི་ཡང་འདི་ལྟར་ཕྱི་མའི་དུས་ཕྱི་མའི་ཚེ་ན་བྱང་གི་ཡུལ་དང་བྱང་གི་ཕྱོགས་ཀྱི་ཆར་རྒྱས་པར་འགྱུར་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་དེ་ལ་བྱང་གི་ཡུལ་དང་བྱང་གི་ཕྱོགས་ཀྱི་ཆ་དེར་གང་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་མཉན་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ལ་རྣལ་འབྱོར་དུ་བྱེད་པ་དེ་དག་རྒྱས་པར་འགྱུར་རོ། །ཤཱ་རིའི་བུ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཉན་པ་དང་། འདྲི་བ་དང་། འཛིན་པ་དང་། འཆང་བ་དང་། ཀློག་པ་དང་། ཀུན་ཆུབ་པར་བྱེད་པ་དང་། རབ་ཏུ་འདོན་པ་དང་། སྟོན་པ་དང་། ཉེ་བར་སྟོན་པ་དང་། ལུང་འབོགས་པ་དང་། ཁ་ཏོན་བྱེད་པར་འགྱུར་བ་དང་། དེ་བཞིན་ཉིད་དུ་སློབ་པ་དང་། དེ་བཞིན་ཉིད་དུ་སྒྲུབ་པ་དང་། དེ་བཞིན་ཉིད་དུ་རྣལ་འབྱོར་དུ་བྱེད་པར་འགྱུར་བའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི་ཡུན་རིང་པོ་ནས་ཐེག་པ་ལ་ཡང་དག་པར་ཞུགས་པར་རིག་པར་བྱའོ། །ཤཱ་རིའི་བུས་གསོལ་པ། བཅོམ་ལྡན་འདས་བྱང་གི་ཡུལ་དང་བྱང་གི་ཕྱོགས་ཀྱི་ཆར་གང་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་འདི་ཉན་པ་དང་། འདྲི་བ་དང་། འཛིན་པ་དང་། འཆང་བ་དང་། ཀློག་པ་དང་། ཀུན་ཆུབ་པར་བགྱིད་པ་དང་། རབ་ཏུ་འདོན་པ་དང་། སྟོན་པ་དང་། ཉེ་བར་སྟོན་པ་དང་། ལུང་འབོགས་པ་དང་། ཁ་ཏོན་བགྱིད་པར་འགྱུར་བ་དང་། དེ་བཞིན་ཉིད་དུ་སློབ་པ་དང་། དེ་བཞིན་ཉིད་དུ་སྒྲུབ་པ་དང་། དེ་བཞིན་ཉིད་དུ་རྣལ་འབྱོར་དུ་བགྱིད་པར་འགྱུར་བའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཉུང་ངུའམ་འོན་ཏེ་མང་སྟེ་ཇི་སྙེད་ཅིག་འབྱུང་བར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ་བྱང་གི་ཡུལ་དང་བྱང་གི་ཕྱོགས་ཀྱི་ཆར་བྱང་ཆུབ་སེམས་དཔའ་སེམས་དཔའ་ཆེན་པོ་མང་ཞིང་ཤིན་ཏུ་མང་དུ་འབྱུང་བར་འགྱུར་རོ། །
སངས་རྒྱས་ཀྱི་ཞལ་སྐྱིན་ནམ་ཞལ་ཚབ་ཇོ་ཤཱཀ་རྣམ་གཉིས་སོགས།
གཏམས་པ་ནི་ཡོངས་སུ་གང་བ།
ནོར་འཛིན་ས་གཞི།
ངོ་མཚར་ཆེ་བའམ་ཡ་མཚན་ཆེ་བ།
སྐུ་མི་ཟད་པ་རྒྱན་གྱི་འཁོར་ལོ། དེ་བཞིན་ཏུ་གསུང་། ཐུགས། ཡོན་ཏན། ཕྲིན་ལས་ལ་སྦྱར་ཏེ་མི་ཟད་རྒྱན་འཁོར་ལྔ།
འདུལ་བ་བཞིའི་ཆོ་འཕྲུལ་ནི། སྤྲུལ་སྐུ་ལ་མངའ་སྟེ། སྐུ་བསོད་ནམས་ཆེན་པོའི་མཛད་པ་ཕུན་སུམ་ཚོགས་པས་འདུལ་བ། མཛད་པ་བཅུ་གཉིས་སོགས། ཐུགས་མངོན་ཤེས་ཆེན་པོ་མངོན་སུམ་པས་འདུལ་བ་མངོན་ཤེས་དྲུག ཡོན་ཏན་དང་ཕྲིན་ལས་བསམ་གྱིས་མི་ཁྱབ་པ་རྫུ་འཕྲུལ་ཆེན་པོས་འདུལ་བ། གསང་གསུམ་གྱི་མཛད་པའི་ཆོ་འཕྲུལ་སྣ་ཚོགས། གསུང་ཐེག་པ་ལྔར་སྟོན་པ་རིག་པས་འདུལ་བའམ། གསུང་ཐེག་པ་ཆེན་པོའི་ཆོས་ཀྱིས་འདུལ་བའོ། །
ཐེག་པ་ལྔ་ནི། ལྷ། མི། ཉན་རང་། བྱང་སེམས། གསང་སྔགས་སོ། །
ཤ་སྟག་ནི་འབའ་ཞིག་པའམ་ངོ་མ།
ཆོས་ཉིད་དེ་བཞིན་ཉིད་ཀྱི་ས་ལ་གཤེགས་པའི་སངས་རྒྱས་ཁོ་ནའི་སྤྱོད་ཡུལ། སོ་སྐྱེ་ཉན་རང་གིས་ལྟ་ཅི་སྨོས། ས་བཅུའི་བྱང་ཆུབ་སེམས་དཔའི་སྤྱོད་ཡུལ་དུ་མ་གྱུར། གཉུག་མར་གནས་པ་རྒྱུན་ཆགས། སར་གནས་ཀྱི་བྱང་སེམས་ཕྱག་རྡོར་རྣམ་འཕྲུལ་དགེ་སློང་བོ་དྷི་སཏྭ་སྟེ་བྱང་ཆུབ་སེམས་དཔའ་ཞི་བ་འཚོ་ལྟ་བུས་ཀྱང་། མངའ་རིས་ནས་མདོ་ཁམས་ཀྱི་བར་ཅེས་པའི་སྐབས། ཏི་སེ་གངས་ཀྱིས་བསྐོར། གུ་གེ་གཡའ་ཡིས་བསྐོར། སྤུ་རང་ཆབ་ཀྱིས་བསྐོར། སྟོད་མངའ་རིས་སྐོར་གསུམ་རྫིང་གི་ཚུལ་དུ་ཆགས། དབུས་ལ་གཡས་རུ་དང་གཡོན་རུ་གཉིས། གཙང་ལ་ལྷ་རུ་དང་དགེ་རུ་གཉིས་སྟེ། བར་དབུས་གཙང་ཡུར་བའི་ཚུལ་དུ་ཆགས། ཟལ་མོ་སྒང་། ཚ་བ་སྒང་། སྨར་ཁམས་སྒང་། མེ་ཉག་རབ་སྒང་། སྤོ་འབོར་སྒང་། དམར་རྫ་སྒང་། ཆུ་བཞི་ནི། རྨ་ཆུ། རྫ་ཆུ། འབྲི་ཆུ། དངུལ་ཆུ། སྨད་མདོ་ཁམས་སྒང་དྲུག་ཞིང་གི་རྨོས་རོལ་གྱི་ཚུལ་དུ་ཆགས་ཟེར།
ཡང་སྟོད་མངའ་རིས་སྐོར་གསུམ་དཔའ་བོ་སྟག་གི་གོང་སྐོར་གྱི་ཚུལ། བར་དབུས་གཙང་རུ་བཞི་རིན་ཆེན་གསེར་གྱི་སྐ་རགས་ཀྱི་ཚུལ། སྨད་མདོ་ཁམས་ཆུ་བཞི་སྒང་དྲུག་དར་ཟབ་མཛེས་པའི་ཤམ་བུའི་ཚུལ་དུ་ཆགས་ཟེར།
གཙིགས་ལ་ཕབ་ཅེས་བཀའ་ཉན་དམ་བཞག
བི་ཀྲ་མ་ཤཱི་ལ་སྟེ་རྣམ་གནོན་ངང་ཚུལ།
བོད་ཀྱི་རྒྱལ་པོ་ཡིན་པས་འོག་ཁང་བོད་ཀྱི་ལུགས་ལྡེར་སོའི་ལྷ། ཞང་པོ་རྒྱ་ནག་ཡིན་པས་བར་ཁང་རྒྱ་ནག་ལུགས་ཀོ་བའི་ལྷ། ཆོས་ཁུངས་རྒྱ་གར་ལས་བྱུང་བས་སྟེང་ཁང་རྒྱ་གར་གྱི་ལུགས་རས་འདགས་ཀྱི་ལྷ།
ནང་གི་བརྟེན་པ་སྐུ་རྟེན་བྱང་ཆུབ་སེམས་དཔའ་ཆེན་པོ་སོགས། གསུང་རྟེན་མདོ་རྒྱུད་ཀྱི་རྒྱ་དཔེ་གཙོར་གྱུར་སོགས། ཐུགས་རྟེན་མཆོད་རྟེན་བཞི་སོགས།
ལོ་ཙཱ་བཻ་རོ་ཀ་ཅོག་སོགས་ལུང་བསྟན། སྒྲ་རིག་གཙོར་སྟོན་ལ་བློ་སྦྱངས། ལོ་པཎ་ཟུང་རེ་བསྡེབས་ཏེ།
རྡོ་རྗེ་ཐེག་པའི་སྨིན་བྱེད་ཀྱི་དབང་། གྲོལ་བྱེད་ཀྱི་ཁྲིད། མནོག་ཆོས་གྱ་ནོམ།
ཡོ་ག་གསུམ་མམ་རྣལ་འབྱོར་གསུམ། རེ་རེ་ལའང་རྒྱུད་ལུང་མན་ངག་ཅེས་པ་ནི། རྒྱུད་ཀྱི་རྒྱུད། རྒྱུད་ཀྱི་ལུང་། རྒྱུད་ཀྱི་མན་ངག་གོ །དེ་བཞིན་ལུང་དང་མན་ངག་གཉིས་ལ་སྦྱར་རོ། །
བོད་ཀྱི་གངས་ཆེན་བཞི་ནི། ཡར་ལྷ་ཤམ་པོ་གངས། གནོད་སྦྱིན་གངས་བཟང་། ཇོ་མོ་གངས་དཀར། ཏི་སྒྲོ་གངས་ཏེ་མཚམས་བཞིའོ། །
བྲག་ཕུག་ཆེན་པོ་བརྒྱད་ནི། ཡང་རྫོང་ཕུག མཆིམས་ཕུ་ཕུག མཁར་ཆུ་ཕུག ཤེལ་བྲག་ཕུག སེང་གེ་རྫོང་ཕུག ཡེར་པ་ཕུག གཡའ་མ་ལུང་ཕུག ཆུ་བོ་རིའི་ནམ་མཁའ་ལྡིང་ཕུག་རྣམས་སོ། །
གྲགས་པའི་མཚོ་ཆེན་བཞི་ནི། ཡར་འབྲོག་གཡུ་མཚོ། ཁྲི་ཤོར་རྒྱལ་མོའི་མཚོ། འདི་ཟི་ལིང་མཚོ་སྔོན་མོ་རེད་གསུང་། མཚོ་མ་ཕམ། བྱང་གི་གནམ་མཚོ་དང་བཞིའོ། །
ལུང་ལྔ་ནི། ཐང་ཡིག་ལས། དེ་ཡང་དབུས་ན་ཤངས་ཀྱི་ཟབ་བུ་ལུང་༔ ཤར་ཕྱོགས་ཀོང་པོའི་ཡུལ་ན་ལྗོན་པ་ལུང་༔ ལྷོ་ཡི་ཕྱོགས་ན་མོན་གྱི་སྲིབ་བཙན་ལུང་༔ ནུབ་ཀྱི་ཕྱོགས་ན་འགོས་ཀྱི་ཕག་རི་ལུང་༔ བྱང་གི་ཕྱོགས་ན་སྐྱིད་ཀྱི་གྲོ་མ་ལུང་༔ ཞེས་སོ། །
ལྗོངས་གསུམ་ནི། ཡང་དེ་ཉིད་ལས། ལྷོ་ནུབ་མཚམས་ན་སྦས་ཡུལ་འབྲས་མོ་ལྗོངས༔ ནུབ་བྱང་མཚམས་ན་སྦས་ཡུལ་མཁན་པ་ལྗོངས༔ བྱང་ཤར་མཚམས་ན་སྦས་ཡུལ་ལུང་གསུམ་ལྗོངས༔ ཞེས་སོ། །
ཤར་ལྷོའི་མཚམས་ན་སྦས་ཡུལ་པདྨ་གླིང་༔ དེ་སོགས་གླིང་ཆེན་རྣམས་ཏེ། གླིང་གཞན་མིང་ཁུངས་བཙུན་ཡིད་ཆེས་མ་རྙེད་པས་སླད་ནས་ངེས་པ་རྙེད་ན་འཛུད་པར་ཞུ། གོང་གི་བོད་ཁམས་སྟོད་སྨད་བར་གསུམ་རྣམས་འདིར་ལེགས་པར་དྲངས་དགོས།
ཟླ་བ་བཅུ་གཉིས་ལ་ལོ། ཞག་སུམ་ཅུ་ལ་ཟླ་བ།
གདོད་ནས་གྲུབ་པའི་གནས་ཆེན་པོ་ཊ་ལ་དང་ཨོ་རྒྱན་ཡུལ་སོགས། སྐལ་ལྡན་རྣམས་རྟོགས་གྲོལ་དུས་མཉམ་ཨིནྡྲ་བྷཱུ་ཏི་བཞིན། སྐལ་དམན་ལ་ཐར་པའི་ས་བོན་བཞག
སྐུ་གཏེར་སྐུ་ཚབ་ཆོས་གཏེར་བླ་རྫོགས་ཐུགས་གསུམ་སོགས། རིན་ཐང་ཆེ་བའི་ནོར་གཏེར། རྫས་གཏེར་དམ་རྫས་ཕྱག་མཚན་སོགས།
རྣམ་འདྲེན་བཞི་པ་ནས་ལྔ་པའི་བར། གློ་བུར་གློ་བུར་གཏེར་སྟོན་དང་གཏེར་ཆོས་འབྱུང་ཞིང་འགྲོ་དོན་རྒྱུན་མི་ཆད་པའོ། །
ཡུལ་དབུས་དང་མཐའ་འཁོབ་ཀྱི་ཁྱད་པར།
དེང་གི་དུས་བློ་ལྡན་ཤེས་ལྡན་ཀུན་གྱི་མངོན་སུམ་ཚད་མར་གྱུར་པ། གླེང་གཞི་སོང་ཟིན།
སྟོན་འཁོར་སོགས་ཕུན་ཚོགས་ལྔ་ལྡན་དེའི་ཚེ། ལམ་གྱི་རིམ་པ་གསུང་བར་དགོངས་ཤིང་སྨིན་གྲོལ་ཆོས་སྒོ་སྟོན་པ་དེའི་དུས་ན༔ གླེང་སློང་གི་གཞི་འགོད་པ་འདི་ལྟ་སྟེ། སྔོན་སྐྱེ་བ་ཚེ་རབས་རྣམ་གྲངས་དུ་མ་ནས་རྒྱུ་བསམ་པ་རྣམ་པར་མ་དག་པའི་རྐྱེན་སྦྱོར་བ་སྨོན་ལམ་ལོག་པར་བཏབ་པའི་མཐར་ཐུག་འབྲས་བུ་མཁན་སློབ་ཆོས་གསུམ་ལོ་པཎ་ཞལ་འཛོམས་པའི་དུས་སུ་སྨིན་པ་ནི། ལྷ་གོང་ཀླུ་དཔལ་ལ་སོགས་བདུད་ཀྱི་བློན་པོ་གདུག་པ་ཅན་རྣམས་དང་༔ ལྷ་སྲས་རྣམ་གསུམ་གྱི་མར་གྱུར་པའི་ཆོས་རྒྱལ་ཁྲི་སྲོང་གི་བཙུན་མོ་དམར་རྒྱན་མས་ཕྱིན་ཅི་ལོག་པའི་རྒྱུ་རྐྱེན་བསམ་སྦྱོར་ངན་པ་སྣ་ཚོགས་སུ་སྒོ་གསུམ་ལ་ཤར་ཏེ༔ བོད་ཀྱི་མངའ་བདག་ཆོས་རྒྱལ་ཆེན་པོའི་སྤྱན་སྔར་བཙུན་མོ་སོགས་ཀྱིས་ཞུ་བ་འདི་ལྟར་གསོལ་བ༔ མཐའི་མོན་བུ་ནི་ས་མཐར་འཁོད་པའི་ཀླ་ཀློ་མཐའ་མི་མོན་པ་ངན་སྔགས་མིག་འཕྲུལ་སྣ་ཚོགས་འཆང་མཁན་ཏེ་ངན་སྔགས་སོགས་དེ་ལ་མཁས་པ་འདིས་རང་རྒྱུད་མི་དྲང་བའི་ངན་གཡོ་དང་༔ གཞན་ཡིད་བསླུ་བའི་སྒྱུ་ཐབས་དུ་མ་དང་༔ སྒྱུ་མ་ལྟ་བུའི་མིག་འཕྲུལ་འདྲ་མིན་སྣ་ཚོགས་པས་བོད་འབངས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་དང་པོ་ཐུགས་བསླུས་ཏེ༔ མཐར་གྱིས་ཆེ་སྟེ་ཆེ་ན་གཅེས་པའི་སྐུ་སྲོག་དང་སོ་སོར་ཕྲལ། ཡང་ན་འབྲིང་སྟེ་ཆོས་སྲིད་མངའ་ཐང་ཐམས་ཅད་འཕྲོག༔ ཐ་མ་དེ་ཙམ་མ་ནུས་ནའང་རྗེ་རྒྱལ་པོ་འབངས་བློན་པོ་སྲིད་བཙུན་མོ་གསུམ་གྱི་བར་དུ་ཞུ་དབྱེན་སྙན་གསོལ་ཕྲ་མ་སྣ་ཚོགས་བཅུག་སྟེ་དེ་ལ་བརྟེན་ནས་རྒྱལ་པོ་ཉིད་ལ་འབངས་མི་རྣམས་ངོ་ལོག་འགྱུར་ན༔ དེས་ན་དེ་ལྟར་མ་གྱུར་གོང་རྒྱལ་འབངས་བཙུན་གསུམ་ཡུལ་ཁམས་ཐམས་ཅད་ཀྱི་ཆུ་བུར་མིག་གིས་མངོན་སུམ་མཐོང་བའི་ལམ་དུ་ཆབ་ཆུ་བོ་སྟེ་གཙང་པོའི་གཞུང་ལ་གསོལ་བ་སྟེ་སྐྱུར་བར་འཚལ་དགོས་ཞེས་ཡང་ཡང་ནན་ཏན་དྲག་ཏུ་ཞུས་པས༔ འཇམ་དཔལ་སྤྲུལ་པའི་རྒྱལ་པོ་ཐུགས་བློ་མ་བདེ་བར་བཟོད་མེད་སྙིང་རྗེ་སྐྱེ་བར་གྱུར་ཏེ༔ གོང་གི་དེ་ལྟར་གྱུར་པའི་རྒྱུ་མཚན་ལོ་རྒྱུས་རྣམས་ཨོ་རྒྱན་གུ་རུ་རིན་པོ་ཆེར་རྒྱལ་པོས་ཞིབ་པར་སྙན་དུ་གསོལ་ནས༔ ལོག་པའི་བསམ་སྦྱོར་འདི་ལྟ་བུ་ལ་དེ་འདུལ་ཐབས་ཇི་ལྟ་བུར་ཉིད་ཀྱིས་བགྱི་ཞེས་སྙིང་རྗེའི་གཞན་དབང་གིས་སྤྱན་ཆབ་ཆུ་ལྟར་གཡོ་ཞིང་སྒོ་གསུམ་གདུང་བའི་ཤུགས་དྲག་པོས་རླུང་ནང་དུ་ལོག་སྟེ་དར་གཅིག་དྲན་མེད་བརྒྱལ་བར་གྱུར་ཏོ༔ ཡུན་ཅུང་ཟད་ལོན་པ་ན། སླར་ཡང་བརྒྱལ་བ་ལས་སངས་པའི་ཚེ༔ མཧཱ་གུ་རུ་རིན་པོ་ཆེའི་མཚན་དཔེའི་ཞལ་རས་འཛུམ་མདངས་སུ་དགྱེས་པས་བཞད་ཅིང་༔ རྡོ་རྗེའི་གསུང་སེང་གེའི་སྒྲ་གང་ལའང་འཇིགས་པ་མེད་པའི་དབྱངས་ཀྱིས༔ རྒྱལ་པོ་ཆེན་པོ་ཞེས་ཉེ་ཚིག་གིས་བོས་ནས་ཉིད་ཀྱིས་གསུངས་པའི་རྒྱུ་མཚན་དེ་ལྟ་བུ་ལ་ཁྱེད་ཐུགས་མི་བདེ་བ་ཅུང་ཟད་བ་སྤུའི་རྩེ་མོ་ཙམ་ཡང་ཐུགས་ལ་མཛད་མི་འཚལ་ཏེ། སྔོན་བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་འདོད་ལྷའི་བདུད་དགའ་རབ་དབང་ཕྱུག་དང་། བདུད་ལྷས་སྦྱིན་དང་། ཀུན་ཏུ་རྒྱུ་གནག་ལྷས་ཀྱི་བུ་ལ་སོགས་པ་མུ་སྟེགས་སྟོན་པ་སྡེ་དྲུག་རྣམས་ཀྱིས་འགྲན་ཚོལ་བའི་ཐོ་བརྩམས་ནའང་༔ སྤངས་རྟོགས་མཐར་ཕྱིན་སངས་རྒྱས་ཀྱི་ཆེ་བ་འདོན་པའི་ལོ་རྒྱུས་མ་གཏོགས་སངས་རྒྱས་ཆོས་དགེ་འདུན་ཏེ་དཀོན་མཆོག་གསུམ་ལ་གནོད་པ་ཅུང་ཟད་ཙམ་ཡང་འཚེ་བར་མ་ནུས་པའི་དཔེ་ལྟར༔ ནང་ཐུགས་རང་བྱུང་རིག་པ་རྩལ་གྱི་ཡེ་ཤེས་ལ་རང་དབང་ཐོབ་པས་ཕྱི་སྣང་སྲིད་ཐམས་ཅད་ལ་འདོད་རྒུར་བསྒྱུར་ཞིང་། ཟག་མེད་འཇའ་ལུས་འཕོ་ཆེན་གཞོམ་མེད་རྡོ་རྗེའི་འོད་སྐུར་གྲུབ་པས་ས་སོགས་འབྱུང་བ་བཞིས་མནན་པ་སོགས་ཅིར་ཡང་གནོད་པར་བྱར་མེད་ངེས་པ༔ འདས་མ་འོངས་ད་ལྟ་དུས་གསུམ་གྱི་ཡབ་རྒྱལ་བ་རྣམས་དང་ཐུགས་ཀྱི་སྲས་བྱང་ཆུབ་སེམས་དཔའ་མ་ལུས་པ་ཐམས་ཅད་ཀྱི་མཛད་ཕྲིན་ཡོན་ཏན་གྱི་གདུང་འཚོབ་པའི་སྐྱེས་བུ་ཨོ་རྒྱན་གྱི་གཙོས་འཕགས་ཡུལ་པཎ་གྲུབ་ཡོངས་ཀྱི་མཁན་པོ་པདྨ་ཀཱ་ར་བདག་ཉིད་ལ་ནི་འདོད་གཟུགས་གཟུགས་མེད་ཀྱི་ཁམས་གསུམ་པོ་ཐམས་ཅད་དུས་གཅིག་དགྲར་ལངས་ཀྱང་༔ གསང་གསུམ་རྫུ་འཕྲུལ་གྱི་བཀོད་པའི་ཆེ་བ་འདོན་པའི་གྲོགས་མ་གཏོགས་རྡུལ་ཙམ་དུ་གླགས་རྙེད་པའི་གནས་སྐབས་ལྟ་ཅི་སྨོས། སྐུ་ཡི་མཚན་དཔེའི་ཆ་ཤས་ཀྱི་བ་སྤུ་གཡས་སུ་འཁྱིལ་བའི་རྩེ་མོའི་ཆ་ཙམ་ཡང་གཡོ་བར་མི་འགྱུར་རོ༔ ཞེས་རྒྱལ་པོར་བཀའ་བསྩལ་པའི་ཚེ་ན༔ མཐའི་རྒྱལ་ཕྲན་གྱིས་གཙུག་ཏུ་བཀུར་བའི་རྒྱལ་པོ་ཆེན་པོ་སྔར་དད་པའི་སྟེང་ཤིན་ཏུ་དད་ཅིང་ཡོན་ཏན་གྱི་ཆེ་བ་ལ་དགའ་བས་རྗེས་སུ་ཡི་རང་བས་གུས་པའི་ལྷ་ཕྱག་མང་པོ་གྲངས་མེད་པ་བཙལ་ཏེ༔ ཚིགས་སུ་བཅད་དེ་གསོལ་བ། ཨེ་མ་ཞེས་པ་ངོ་མཚར་ཆེ་བ་གུ་རུ་རིན་པོ་ཆེ་མཆོག་གི་སྤྲུལ་པའི་སྐུ༔ ཁྱེད་ནི་རྩ་བརྒྱུད་ཀྱི་བླ་མ་མ་ལུས་པ་ཀུན་གྱི་སྐུ་གསུང་ཐུགས་ཀྱི་ཡེ་ཤེས་དངོས་སུ་འདུས་པའི་ངོ་བོར་བཞུགས་ཤིང་༔ ཁྱབ་བྱ་ཡི་དམ་རྒྱུད་སྡེ་རྒྱ་མཚོའི་ཁྱབ་བྱེད་རིགས་ཀྱི་བདག་པོ་ཆེན་པོའི་རང་བཞིན་ཅན། ཡེ་ཤེས་ལས་དང་འཇིག་རྟེན་མཁའ་འགྲོའི་རིགས་ཀྱི་ཚོགས་རྣམས་ཀྱི་རྗེ་བོ་ཐུགས་རྗེའི་བདག་ཉིད་ཁྱེད་ལགས་པས་ན༔ ཞལ་ནས་ཇི་ལྟར་བསླུ་མེད་རྡོ་རྗེའི་བཀའ་བསྩལ་པ་རྣམས༔ དུས་ནམ་ཡང་བསླུ་བ་མེད་པའི་ཕྱིར་ན༔ རྗེ་འབངས་བདག་སོགས་དད་ལྡན་གྱི་གདུལ་བྱ་འདུས་པའི་འཁོར་རྣམས༔ མཛད་པ་ལ་རྗེས་སུ་ཡི་རང་ཞིང་རྣམ་ཐར་ལ་སྤྲོ་བ་རབ་ཏུ་བསྐྱེད་པ་དང་༔ རྫོགས་པའི་སངས་རྒྱས་དང་དེའི་ཞལ་ནས་གསུངས་པའི་ཆོས་དང་ཉན་པའི་འཁོར་རྗེས་འཇུག་དགེ་འདུན་མཆོག་གསུམ་གྱི་བསྟན་པ་རིན་པོ་ཆེ་གོང་དུ་འཕེལ་བར་བྱ་བའི་སླད་དུ༔ བསམ་མི་ཁྱབ་པའི་རྫུ་འཕྲུལ་ཐབས་མཁས་སྣ་ཚོགས་གདུལ་བྱ་ལ་ཐུགས་རྗེ་རྣམ་པར་བརྩེ་བ་ཆེན་པོ་ཡིས་ལས་སྨོན་བསམ་སྦྱོར་ནག་པོའི་བདུད་ཀྱི་བློན་པོའི་ཚོགས་རྣམས་སྤ་བཀོང་སྟེ་སེམས་ཁོང་དུ་ཆུད་དེ་དཔའ་ཞུམ་པའམ་དཔའ་ཆག་པའི་དོན་ཡིན་པས། དེ་ལྟར་རྫུ་འཕྲུལ་ཡ་མ་ཟུང་མཛད་པར་གསོལ་བ་འདེབས་སོ༔ ཞེས་གུས་པས་གསོལ་བ་བཏབས་པས་རྒྱལ་པོའི་འདོད་གསོལ་དེ་ལྟར་བདག་གིས་དེ་བཞིན་ཏུ་བགྱིའོ། །ཞེས་ཐུགས་དགྱེས་པ་ཆེན་པོའི་གསུང་དབྱངས་ཞལ་གྱིས་བཞེས་ཏེ་བོད་ཁམས་གླིང་དགུའི་ལྟེ་བ༔ བོད་ཁམས་གླིང་དགུ་ཞེས་པ་ནི། རིན་པོ་ཆེ་འོད་ཀྱི་གླིང་ནི་སྟོད་ཁམས་གསུམ་སྟེ། གཡའ་རི་དང་གངས་རིའི་བར་ན། གླང་པོ་ཆེ་དང་རི་དྭགས་རྣམས་ཀྱིས་དབང་བྱས་པ། རུ་བཞི་སོག་པའི་གླིང་ནི་བར་ཁམས་གསུམ་སྟེ། བྲག་རི་དང་སྤང་རིའི་ཤོད་ན་བྲག་སྲིན་སྤྲེའུ་རྣམས་ཀྱིས་དབང་བྱས་པ། རྨ་བྱ་འོག་གླིང་ནི་སྨད་ཁམས་གསུམ་སྟེ། ནགས་ཚལ་དང་ལྗོན་གྱི་དབུས་ན་བྱ་དང་སྲིན་པོ་རྣམས་ཀྱིས་དབང་བྱས་པའོ། །དེ་སྐབས་མི་ཞེས་པའི་མིང་མེད་དོ། །དེ་ལྟར་གྲགས་ཀྱང་ད་ལྟ་འདིར་གླིང་དགུའི་ལྟེ་བ་ཞེས་པ་ནི། བསམ་ཡས་དབུས་སུ་བཞག་པའི་བོད་ཁམས་འདིར་ཕྱོགས་བཞི་མཚམས་བཞི་དང་བརྒྱད་དབུས་དང་དགུར་བཞག་པ་ཡིན་ཞེས་འཇམ་དབྱངས་མཁྱེན་བརྩེས་བཞེད་ཅེས་འཇམ་གྲགས་གསུངས། སྣོད་བཅུད་དཔལ་གྱིས་ཕྱུག་པའི་བསམ་ཡས་ཀྱི་བྱེ་བྲག་ཕྱི་རོལ་ཇོ་མོ་གླིང་གསུམ་ལས། བུ་ཚལ་གསེར་ཁང་གླིང་གི་ཁྱམས་སུ་ཏིང་ངེ་འཛིན་གྱི་སྒོ་གྲངས་མེད་མངའ་བ་ལས་བདུད་ཀྱི་ཚོགས་རྣམས་འདུལ་བའི་ཏིང་ངེ་འཛིན་ལ་ཐུགས་སྙོམས་པར་ཞུགས་པ་ན༔ བི་མ་སོགས་མཁས་པ་པཎྜི་ཏ་དང་༔ བཻ་རོ་སོགས་སྐད་གཉིས་སྨྲ་བའི་ལོ་ཙཱ་བ་དང་༔ ནམ་སྙིང་སོགས་འཁོར་བ་ལས་རབ་ཏུ་བྱུང་བ་དང་༔ རྡོ་རྗེ་བདུད་འཇོམས་སོགས་རིམ་གཉིས་མཐར་སོན་སྔགས་པ་དང་༔ ཁྲི་སྲོང་སོགས་ལུགས་གཉིས་སྐྱོང་བའི་རྒྱལ་པོ་དང་༔ འགོས་པདྨ་གུང་བཙན་སོགས་འདུན་གྲོས་མཁན་གྱི་བློན་པོ་དང་༔ སྲིད་ཀྱི་འབྱུང་གནས་བཙུན་མོ་དང་༔ གཞན་ཡང་དམངས་རིགས་དང་ཕལ་པ་མང་པོ་རྣམས་འདུས་པའི་འཁོར་གྱི་ཁྱམས་ཆེན་པོའི་གུང་དུ་སྟེ་དབུས་སུ༔ མཧཱ་གུ་རུ་རིན་པོ་ཆེ་ཉིད་ཁྲི་ལ་བཞུགས་བཞིན་དུ་སྐུ་རེས་འགའ་མི་སྣང་བ་དང་༔ སྣང་བ་དང་། མང་པོ་དང་། དུ་མ་དང་། རེས་འགའ་ཡེ་ཤེས་ཀྱི་མེ་འབར་བ་དང་༔ ཆུ་འབྲུབ་པ་དང་༔ ས་རྣམ་པ་དྲུག་ཏུ་གཡོ་བ་དང་༔ ཡང་གཙོ་འཁོར་མང་པོའི་ཚོམ་བུ་དང་བཅས་པ་ཡི་དམ་ཞི་བ་ཚུལ་དགུ་དང་ལྡན་པ། ཁྲག་འཐུང་ཁྲོ་བོ་གར་གྱི་ཉམས་དགུ་དང་ལྡན་པ། གསུང་གྲགས་སྟོང་ནམ་མཁའི་འབྲུག་གི་སྐད་མང་པོ་སྟོང་ཕྲག་དུས་གཅིག་ལ་གྲགས་པ་ལྟ་བུའི་གསང་སྔགས་རིག་སྔགས་གཟུངས་སྔགས་ཀྱི་སྒྲ་ཚད་མེད་ནམ་མཁའི་ཁམས་གང་བ་དང་སོགས་སྒྲས་བསྟན་པ་སྐུ་ཏ་ལ་བདུན་སྲིད་དུ་འཕགས་པ་དང་༔ མཁའ་ལ་བྱ་བཞིན་འཕུར་བ་དང་། རི་བྲག་ལ་ཟང་ཐལ་དུ་འབྱོན་པ་དང་། ཆུ་ལ་ཉ་ལྟར་འཕྱོ་བ་དང་། འགྲོ་བ་སོ་སོའི་སྒྲ་སྐད་ལྟར་ཆོས་སྟོན་པ་དང་། འབྱུང་བ་བེམ་པོ་སོ་སོ་ལས་ཆོས་ཀྱི་རང་སྒྲ་གྲགས་པ་དང་། འོད་ཟེར་བྱེ་བ་ཁྲག་ཁྲིག་སྤྲོ་བསྡུ་དང་། འགྲོ་བ་སོ་སོའི་སྡུག་བསྔལ་སེལ་བ་དང་། གདུལ་བྱ་གང་ལ་འདུལ་བྱེད་གང་གིས་འདུལ་བའི་ཚུལ་ཚུར་མཐོང་བློས་དཔག་པར་དཀའ་བའི་ཆོ་འཕྲུལ་གྱི་རོལ་པ་བྱེ་བ་ཕྲག་བརྒྱ་མང་ཚིག་གིས་མཚོན་པ་མངོན་སུམ་པར་འདུ་མཛད་པའི་དུས་ན༔ མི་དང་མི་མིན་གྱི་བདུད་རིགས་རྣམས་ནི་དཔའ་ཞུམ་ཞིང་སེམས་ཁོང་དུ་ཆུད་དེ་འགྲན་ཟླ་གནོད་འཚེ་བྱེད་པ་ཐོ་འཚམས་རེ་བའི་ནུས་པ་ཟད༔ དམངས་ཕལ་པ་བར་མའི་འགྲོ་བ་དད་སྡང་བཏང་སྙོམས་པ་རྣམས་དང་སྔར་བདུད་བློན་ཕྱོགས་གཏོགས་མ་དད་པ་རྣམས་ཀྱང་དབང་པོ་ལྔ་ལས་དྭངས་འདོད་ཡིད་ཆེས་ཀྱི་དད་པའི་དབང་པོ་གསར་དུ་ལྷག་པར་རྒྱས༔ ཆོས་བློན་སྔར་དད་པ་རྣམས་དད་མོས་གོང་ནས་གོང་དུ་དབྱར་གྱི་གངྒཱ་ལྟར་འཕེལ་ཞིང་མཚན་དཔེའི་ཞལ་གྱི་དཀྱིལ་འཁོར་མཇལ་ཞིང་གསུང་གི་བདུད་རྩི་ངོམ་མེད་འཐུང་བ་ལ་རྟག་ཏུ་འདུན༔ ལོ་ཙཱ་རྒྱུད་སྨིན་པའི་གང་ཟག་རྣམས་སྒྲིབ་པ་གྲོལ་བ་ཐུན་མོང་ལས་འཕགས་མཆོག་གི་དངོས་གྲུབ་བརྙེས༔ རྗེ་འབངས་རྒྱུད་གྲོལ་བ་རྣམས་མཧཱ་གུ་རུ་རིན་པོ་ཆེ་ཉིད་དང་སྟོན་འཁོར་ཐུགས་ཀྱི་དགོངས་པ་བཟང་ངན་དབྱེར་མེད་དུ་གྱུར་ཏོ༔ རྒྱུ་མཚན་དེ་ལྟ་བུའི་ངོ་མཚར་རྫུ་འཕྲུལ་བསམ་གྱིས་མི་ཁྱབ་པའི་མཛད་པ་ལ་བརྟེན་ནས་མངའ་བདག་རྒྱལ་པོ་ཉིད་ནི་རྐྱེན་གང་གིས་ཀྱང་མི་ཕྱེད་པར་ལྷག་པར་དད་ཅིང་འདུན་པ་དང་༔ ཁྱད་པར་མ་འོངས་སྙིགས་མ་ལྔ་བདོ་བའི་དུས་ཀྱི་མཐར་སྐྱེས་པའི་གདུལ་བྱ་རྣམས་ལ་ཐུགས་བརྩེ་བས་དགོངས་ཏེ༔ མཧཱ་གུ་རུ་རིན་པོ་ཆེ་ཉིད་དཔལ་གྱི་བསམ་ཡས་དབུ་རྩེའི་བར་ཁང་གཡུ་ཞལ་འབར་བ་ན་བཞུགས་པའི་སྐབས༔ རྒྱལ་པོས་གསེར་གྱི་མཎྜལ་ལ། བླ་གཡུ་རིན་པོ་ཆེ་རང་འོད་འབར་བའི་ཚོམ་བུ་བཀོད་ལེགས་ཐོ་རངས་སྐར་ཆེན་ཤར་བ་ལྟར་བཀྲམས་ཏེ༔ རྒྱལ་པོ་ཡབ་སྲས་ལྷན་ཅིག་དུས་གཅིག་ཏུ་གུས་ཕྱག་གྲངས་མེད་པ་བཙལ༔ རྣམ་སྣང་སྤྲུལ་པའི་ལོ་ཙཱ་བ་བཻ་རོ་ཙ་ན་སྟེ་འཇིག་རྟེན་མིག་རྣམ་པར་སྣང་མཛད་དང་༔ གུ་རུའི་ཐུགས་ཀྱི་གཟུང་མར་བཀའ་ཡིས་གནང་བ་བདག་ཉིད་ཡེ་ཤེས་མཚོ་རྒྱལ་དང་བཅས་ཆབས་ཅིག་ཏུ་སྟེ་དུས་གཅིག་མགྲིན་གཅིག་ཏུ་གསོལ་བ་བཏབས་པ་ནི༔ ཤར་སོགས་ཕྱོགས་བཅུ་འདས་པ་སོགས་དུས་བཞིའི་སངས་རྒྱས་སྲས་སློབ་མ་དང་བཅས་པ་རྣམས་ཀྱི༔ འབྲས་བུའི་ཆོས་སྐུ་གསུང་ཐུགས་ཡོན་ཏན་ཕྲིན་ལས་མི་ཟད་རྒྱན་འཁོར་ལྔ་པོའི་ཡོན་ཏན་ཡོངས་སུ་རྫོགས་པ༔ མངལ་གྱི་དྲི་མས་མ་གོས་པ་སྐུ་མཚོ་ལས་སྐྱེས་པའི་འཆི་མེད་གཞོམ་བྲལ་རྡོ་རྗེའི་སྐུ་མཆོག །མཧཱ་གུ་རུ་སྟེ་བླ་མ་རིན་པོ་ཆེའི་ཞབས་ལ་གུས་པས་ཕྱག་འཚལ་ལོ༔ འགྲོ་བའི་མགོན་པོ་ཁྱེད་ནི་དུས་གསུམ་སངས་རྒྱས་ཀུན་དང་དགོངས་པ་ཡོན་ཏན་ཕྲིན་ལས་མཉམ་ཞིང་། འགྲོ་བ་སྤྱི་དང་ཁྱད་པར་གངས་ཅན་འགྲོ་བ་ལ་དངོས་བརྒྱུད་ནས་སངས་རྒྱས་ལས་ཀྱང་བཀའ་དྲིན་ལྷག་པར་ཆེ་ཞིང་༔ དེ་ལས་ཀྱང་བྱེ་བྲག་ཏུ་བདག་ཅག་རྗེ་འབངས་འདིར་འདུས་པ་ཡི༔ སྔོན་གྱི་སྨོན་ལམ་དང་ཐུགས་བསྐྱེད་ཀྱི་མཐུས་རིགས་བདག་གཙུག་གི་ནོར་བུ་གཅིག་པུ་ལས་སྐྱབས་གནས་གཉིས་པ་གཞན་ན་མ་མཆིས་པས༔ ཁྱད་པར་འཕགས་པའི་ངོ་མཚར་རྫུ་འཕྲུལ་བཀོད་པ་ཆེན་པོའི་རྣམ་རོལ་གྱིས༔ ལས་སྨོན་མ་དག་པའི་བདུད་རིགས་བློན་པོའི་ཚོགས་རྣམས་དཔའ་ཞུམ་པའམ་སེམས་སྤ་བཀོང་སྟེ༔ སངས་རྒྱས་བསྟན་པའི་ལུང་རྟོགས་བཤད་སྒྲུབ་རྒྱལ་མཚན་འཇིག་རྟེན་རིས་མེད་ཕྱོགས་བཅུར་བསྒྲེངས་ཤིང་། སྐལ་ལྡན་ལས་ཅན་རྣམས་སྨིན་ཅིང་གྲོལ་ནས་བྱང་ཆུབ་གསུམ་གྱི་ལམ་ལ་བཀོད་དེ་བཟང་ངན་འབྲེལ་ཚད་ཐམས་ཅད་དོན་དང་ལྡན་པ་ངོ་མཚར་རྨད་བྱུང་བསམ་ལས་འདས་པས༔ བདག་ཅག་འདིར་འདུས་པ་རྣམས་སྔར་ཚོགས་གཉིས་ཀྱི་བསགས་པ་ཡང་རབ་ཏུ་གྱུར་པ་ལགས་ཀྱང་༔ ད་ཕྱིན་ཆད་མ་འོངས་པའི་དུས་སེམས་ཅན་རྣམས་སྙིགས་མ་ལྔ་བདོ་བའི་དུས་ལ་བབས་པའི་ཚེ་ན་ཞེས་པའི་སྙིགས་མ་ལྔ་ནི། རབ་བྱུང་གི་དགེ་ཕྱོགས་རྒུད་པས་ལྟ་བའི་སྙིགས་མ་ཕྱིན་ཅི་ལོག་པ། ཁྱིམ་པའི་དགེ་ཕྱོགས་རྒུད་པས་ཉོན་མོངས་པའི་སྙིགས་མ་རྒྱུད་ཧྲག་པ་སྟེ་རགས་པ། རགས་ཞེས་པ་ནི་ཉོན་མོངས་དྲག་ལ་ཡུན་རིང་བ། ལོངས་སྤྱོད་རྒུད་པས་དུས་ཀྱི་སྙིགས་མ་བསྐལ་པ་མར་འགྲིབ་རྩོད་ལྡན། འཚོ་བའི་སྲོག་རྒུད་པས་ཚེའི་སྙིགས་མ་ཚེ་ཚད་མར་འགྲིབ་མཐར་ཚེ་ལོ་བཅུ་པ། སེམས་ཅན་གྱི་སྙིགས་མ་ནི། གཟུགས་དང་བོངས་ཚད་ཆུང་བས་ལུས་རྒུད་པ། དབང་ཐང་གཟི་བརྗིད་ཆུང་བས་བསོད་ནམས་རྒུད་པ། བློ་རྣོ་དྲན་གསལ་བརྩོན་འགྲུས་ཆུང་བས་སེམས་རྒུད་པ་སྟེ་རྒུད་པ་གསུམ་འཛོམས་སེམས་ཅན་གྱི་སྙིགས་མ་རྒྱུད་འདུལ་དཀའ་བའོ། །དགེ་བྱེད་ཉུང་བས་དཀར་ཕྱོགས་སྐྱོང་བ་མཐུ་ཆུང་ཞིང་། སྡིག་བྱེད་མང་བས་ནག་ཕྱོགས་འབྱུང་པོ་སྟོབས་ཆེ་ཞིང་མགོ་འཕང་མཐོ། བོད་མི་རེའི་སྙིང་ལ་འདྲེ་རེ་ཞུགས་ཞེས་པའི་དཔེ་ལྟར། དམ་སྲི་ཕོ་མོ་རྣམས་མངོན་སུམ་དུ་འགྲོ་བའི་སྙིང་ལ་ཞུགས་ཏེ༔ དེས་སྐྱེ་འགྲོ་རྣམས་ཤེས་རྒྱུད་བསྒྱུར་ནས་མི་དགེ་བ་ཕྱིན་ཅི་ལོག་སྣ་ཚོགས་ལ་སྤྱོད། དེས་རྒྱུ་རྐྱེན་བྱས་ཏེ་འདི་ཕྱིའི་བདེ་ལེགས་ཐམས་ཅད་ཀྱི་འབྱུང་གནས་སངས་རྒྱས་ཀྱི་བསྟན་པ་ལུང་རྟོགས་ཉམས་པ་དང་། བསྟན་པ་དེ་འཛིན་པར་བྱེད་པའི་དགེ་འདུན་སྡེ་གཉིས་ཕྱོགས་རིས་སུ་ཆད་དེ་གཟུགས་བརྙན་ལྟ་བུར་གྱུར་པ་དང་། རིས་མེད་བསྟན་འཛིན་སྐྱེས་ཆེན་གང་ཟག་ཚད་མ་དཀོན་ལ་རེ་ཟུང་བཞུགས་པ་རྣམས་སྐུ་ཚེ་ཡུན་མི་བརྟན་པ་དང་། ནང་བཅུད་སྐྱེ་འགྲོ་སེམས་ཅན་ཐམས་ཅད་ཀྱི་འཕྲལ་ཡུན་བདེ་སྐྱིད་མཐའ་དམག་དམ་སྲིས་གློ་བུར་དུ་འཕྲོག་ཅིང་འཇོམས་པའི་ཕྱིར་དང་༔ སྣོད་བཅུད་འབྱུང་བ་དགྲ་རུ་ལངས་ཤིང་མ་མོ་གཙོར་གྱུར་སྡེ་བརྒྱད་རྣམས་འཁྲུགས་ནས་དུག་གསུམ་རང་རྟགས་ནད་མུག་དང་། མཐའ་མི་དབུས་འབྱུང་མཚོན་ཆའི་ལས་དང་། ཕྱི་ནང་འཁྲུགས་རྩོད་སྐལ་ངན་དུས་གཅིག་ཏུ་ལངས་པས། བོད་ཁམས་སེམས་ཅན་རྣམས་སྡུག་བསྔལ་གསུམ་གྱི་རྒྱ་མཚོ་ཁ་ལུད་དེ་རྡོལ་བ་དེའི་ཚེ་ན། སྐྱབས་དང་སྐྱོབ་པ་མགོན་དང་དཔུང་གཉེན་ནི་མཧཱ་གུ་རུ་རིན་པོ་ཆེ་ཉིད་ལས་སྐྱབས་དང་རེ་ས་གཞན་སུ་ཡང་གང་ནས་བཙལ་ཀྱང་མ་མཆིས་པས༔ གནས་སྐབས་གཟུགས་ཅན་ཕྱིའི་བདུད་སྡེ། གཟུགས་མེད་ནང་གི་བདུད་སྡེ་རྣམས་དྲག་པོས་ཚར་བཅད་ཅིང་ཞི་བས་རྗེས་སུ་བཟུང་བ་དང་། ཞི་སོགས་ཕྲིན་ལས་རྣམ་བཞི་འབད་མེད་ལྷུན་གྱིས་གྲུབ་པ་དང་། མཐར་ཐུག་ཡེ་ཤེས་ལྔ་དང་ལྡན་པའི་སྙིང་པོ་ཅན་ཟག་མེད་འོད་ཀྱི་འཇའ་ལུས་སྒྱུ་མའི་སྐུ་ཅན། བཅུ་དྲུག་ཡེ་ཤེས་བླ་མའི་ས་མཆོག་གི་གོ་འཕང་ཐོབ་པའི་ཐབས༔ བླ་ན་མེད་པ་མདོ་སྔགས་ཟབ་རྒྱས་གདམས་པ་ཀུན་གྱི་སྙིང་པོའི་བཅུད༔ གཏན་བདེའི་འདོད་པ་འཛོམས། ནོར་བུ་ལས་ཀྱང་ཆེས་ཆེར་ལྷག་པ་ནི། ད་ལྟ་བདག་ཅག་རྗེ་འབངས་རྣམས་དང་། སླད་ནས་མ་འོངས་ཕྱི་རབས་གདུལ་བྱ་རྣམས་ཀྱི་དོན་དུ། བརྩེ་བའི་ཐུགས་ཀྱིས་དགོངས་ཏེ་བཀའ་དྲིན་ཆེན་པོས་བསྩལ་དུ་གསོལ༔ ཅེས་གསོལ་བ་བཏབས་པ་ན༔ ཨོ་རྒྱན་གུ་རུ་རིན་པོ་ཆེ་ཉིད་སྐད་ཅིག་གིས་གནས་འགྱུར་ཏེ་རིག་འཛིན་རྡོ་རྗེ་དྲག་པོ་རྩལ་གྱི་སྐུར་བཞེངས་ཏེ༔ སྨིན་བྱེད་ཀྱི་དབང་བཞི་དང་༔ གྲོལ་བྱེད་ཀྱི་ཁྲིད་དང་གདམས་པ་མན་ངག་ངོ་སྤྲོད་རྣམས་བསྟན་པའི་མཐར༔ བསྙེན་པ་ཕྱག་རྒྱ་གཅིག་པའི་ཧེ་རུ་ཀ་གུར་དྲག་ཞལ་གཅིག་ཕྱག་གཉིས། དེའང་གསར་མའི་དྲན་པ་གཅིག་པ་དང་། རྙིང་མའི་ཕྱག་རྒྱ་གཅིག་པ་གཉིས་དོན་གཅིག་པར་བཞེད་དོ། །དེ་ལས༔ ཞལ་ཕྱག་གི་སྤྲོས་བཅས་ཉེ་བསྙེན་གུར་དྲག་ཞལ་གསུམ་ཕྱག་དྲུག་པ་དང་༔ སྒྲུབ་པ་གུར་དྲག་དབུ་དགུ་ཕྱག་བཅོ་བརྒྱད་པ་དང་༔ སྒྲུབ་པ་ཆེན་པོ་གུར་དྲག་དབུ་ཉེར་གཅིག་ཕྱག་ཞེ་གཉིས་པའི་ཚུལ་གྱིས་གཙོ་བོ་ལ་འཁོར་དང་ཡང་འཁོར་ཚོགས་བཅས་མཐའ་ཡས་པ་ཡུན་སྐད་ཅིག་གིས་ཕར་སྤྲོ་བ་དང་ཚུར་བསྡུ་བའི་ངོ་མཚར་ཆོ་འཕྲུལ་མཁའ་ཁྱབ་ཆོས་ཀྱི་དབྱིངས་རབ་ཏུ་རྒྱས་པར་བཀང་བའི་ཚུལ་དུ་བསྟན་ནས་རྡོ་རྗེའི་ཡེ་ཤེས་བྱིན་རླབས་ཀྱི་ཟིལ་ཆེན་པོས་སྔར་དང་མི་འདྲ་བའི་གངས་ཅན་བོད་དབུས་གཙང་དང་ཁམས་སྟོད་སྨད་མཐའ་ཕྱོགས་མཚམས་དབུས་ཆོས་འཁོར་བསམ་ཡས་སོགས་ཐམས་ཅད་དུ་ལྔ་ལྡན་འཇའ་དང་༔ ཟེར་ལྡན་འོད་དང་༔ འདབ་ལྡན་མེ་ཏོག་སྣ་ཚོགས་ཀྱི་ཆར་དང་༔ ཤར་མཐོ་ན་ནུབ་དམའ་བ་སོགས་ས་རྣམ་པ་དྲུག་ཏུ་གཡོ་བ་དང་༔ ཆོས་ཉིད་ཀྱི་རང་སྒྲ་དང་འབུད་བཀྲོལ་བརྡུང་མཁན་མེད་པར་རོལ་མོའི་ཚོགས་རྣམས་རང་སྒྲ་འཁྲོལ་བ་དང་༔ སྐལ་ལྡན་ལས་ཅན་རྣམས་ལ་རྡོ་རྗེའི་དབང་བཞིའི་ཡེ་ཤེས་ལྐོག་གྱུར་མིན་པ་མངོན་སུམ་རྒྱུད་ལ་ཕེབས་པའི་སྒྱུ་མའི་ལྟད་མོ་ལྟ་བུའི་གསང་གསུམ་རྣམ་པར་ཤར་བའི་རྫུ་འཕྲུལ་སྣ་ཚོགས་པ་འཕྲོ་འདུ་མཛད་དེ༔ སླར་ཡང་གུ་རུ་དྲག་པོ་དེ་ཉིད་ཞི་བ་བདེ་ཆེན་པདྨ་སཾ་བྷ་ཝ་སྐུ་མཚན་དཔེ་ལ་ཡེ་ཤེས་འོད་ཀྱི་རང་བཞིན་ཅན་དུ་གཟི་བྱིན་ལམ་མེར་མངོན་སུམ་སྣང་བའི་ཞལ་ནས་གྲགས་སྟོང་རྡོ་རྗེའི་གསུང་གིས་བླ་མེད་མཐར་ཐུག་ཟབ་རྒྱས་ལམ་གྱི་རིམ་པ་མན་ངག་སྙིང་པོར་གནད་གདམས་གཅིག་ཏུ་དྲིལ་བ་འདི་ཆོས་ཉིད་རྡོ་རྗེའི་རང་སྒྲའི་དབྱངས་ཀྱིས་བཀའ་སྩལ་ཏོ༔ ས་མ་ཡ༔ སྣོད་ལྡན་ལ་གདམས་པའི་དམ་ཚིག་གོ །དེས་གླེང་སློང་སོང་ཟིན།
ཐ་སྙད་ཅེས་པ་ཤེས་བརྗོད་འཇུག་གསུམ་སྟེ། ཤེས་པ་ཡིད་ཀྱི་ཐ་སྙད། བརྗོད་པ་ངག་གི་ཐ་སྙད། འཇུག་པ་ལུས་ཀྱི་ཐ་སྙད་དོ། །མི་ལྡན་པའམ་ལྡན་མིན་འདུ་བྱེད་ཅེས་པ་ནི། རྡུལ་དུ་གྲུབ་པ་ནི་བེམ་པོ། གསལ་ཞིང་རིག་པ་ནི་ཤེས་པ། བེམ་ཤེས་དེ་གཉིས་གང་ཡང་མི་ལྡན་པ་ནི་ལྡན་མིན་འདུ་བྱེད་དོ། །
ཕྱག་རྒྱ་བཞིའི་ནང་ནས་ཆོས་ཀྱི་ཕྱག་རྒྱ།
ས་བོན་ལས་ལྷ་བསྐྱེད་པ་དང་། སྔགས་ཀྱིས་ལྷ་འགྲུབ་པ་སོགས་ལྷར་བཞག་པ།
མཆོག་གསུམ་ལས་སངས་རྒྱས།
སྣང་སྟོང་གཉིས་ལས་སྣང་བ།
སངས་རྒྱས་དང་ཡི་གེ་གཉིས་ཐ་དད་མེད་པ་གཅིག་ཏུ་བཞག་པའོ། །གང་ཟག་གི་བསམ་པའི་འདུ་ཤེས་དང་། གནས་སྐབས་ཀྱི་ལྡོག་ཆ་ཐ་དད་པའི་ཁྱད་པར་ལས་བརྟགས་པ་དྲུག་གོ །སེམས་ཀྱི་རང་བཞིན་འོད་གསལ་བ་ཉིད་ཡི་གེར་རང་སྣང་བ་སྟེ། དེ་ལས་གཞན་དུ་ཡི་གེ་ཞེས་དངོས་པོར་གྲུབ་པ་ཅུང་ཟད་ཀྱང་ཡོད་པ་མ་ཡིན་ནོ། །
མདོ་ལས། རབ་འབྱོར་ཞེས་བོས་ནས། ཀུན་རྫོབ་ཐ་སྙད་ལས་འདས་པའི་ཡི་གེ་ནི་གནས་ལུགས་དོན་དམ་པར་མ་སྐྱེས་པ་སྟེ་རྣམ་ཐར་སུམ་ལྡན་སྐྱེ་མེད་ཨ་ཡི་ངོ་བོ་ཉིད་དོ། །དེ་ལྟའི་ཨ་ཡི་ངོ་བོ་སྟོང་ཉིད་གང་ཡིན་པ་དེ་ནི་འོད་གསལ་སེམས་ཀྱི་རང་བཞིན་ཏེ། དེ་ནི་དངོས་པོ་རྟག་པ་དང་། དངོས་པོ་མེད་པའི་ཆད་པ་སོགས་སྤྲོས་པའི་མཐའ་ཐམས་ཅད་ལས་ཡང་དག་པར་འདས་པའོ། །ཞེས་སོ། །ཆོས་རྗེ་ཀུན་མཁྱེན་ཆེན་པོ་ཀློང་ཆེན་རབ་འབྱམས་ཀྱིས། གནས་ལུགས་དོན་གྱི་ཡི་གེ་ཨེ་ཝྃ་གཉིས། །ལུས་གནས་རྩ་ཡི་ཡི་གེ་དབྱངས་གསལ་གཉིས། །བརྗོད་པ་ངག་གི་ཡི་གེ་བཀའ་བསྟན་གཉིས། །མཐར་ཐུག་འབྲས་བུའི་ཡི་གེ་བཀའ་འབའ་ཞིག་གོ །
གསུང་དབྱངས་ཡན་ལག་དྲུག་ཅུ་དང་ལྡན་པའི་ཆོས་སྒྲར་སྣང་བ་རྣམས་སོ། །ཞེས་པ་ནི། དེ་གང་ཞེ་ན། མདོ་དང་རྒྱུད་ཀྱི་ལུགས་གཉིས་ལས། དང་པོ་གསང་བ་བསམ་གྱིས་མི་ཁྱབ་པའི་མདོ་ལས། མཉེན་དང་འཇམ་དང་ཡིད་འོང་ཡིད་དུ་འཐད། །དག་དང་དྲི་མེད་གསལ་དང་འཇེབས་པ་དང་། །མཉན་འོས་མི་ཚུགས་སྙན་དང་གསལ་བ་དང་། །མི་རྩུབ་མི་བརླང་རབ་ཏུ་རྣ་བར་འབབ། །ལུས་ཚིམ་སེམས་ཚིམ་ཡིད་དགར་བྱེད་པ་དང་། །དགའ་བ་བསྐྱེད་དང་གདུང་སེམས་ཀུན་ཤེས་བྱེད། །རྣམ་པར་རེག་བྱ་རྣམ་གསལ་དགའ་བ་བསྐྱེད། །མངོན་པར་དགའ་དང་ཀུན་ཤེས་རྣམ་རིག་བྱེད། །རིག་པ་དང་ནི་འགྲེལ་པ་ཟློས་སྐྱོན་བྲལ། །སེང་གེ་གླང་ཆེན་འབྲུག་གི་སྒྲ་དབྱངས་དང་། །ཀླུ་དབང་དྲི་ཟ་ཀ་ལ་པིང་ཀ་དང་། །ཚངས་དབྱངས་ཤང་ཤང་ཏེའུ་ཡི་སྒྲ་སྙན། །ལྷ་དབང་དབྱངས་དང་རྔ་སྒྲ་ལྟ་བུར་བརྗིད། །མ་ཁེངས་མི་དམའ་སྒྲ་ཀུན་རྗེས་ཞུགས་དང་། །ཚིག་ཟུར་མ་ཆག་མ་ཚང་མེད་པ་དང་། །མི་ཞུམ་མི་ཞན་རབ་ཏུ་དགའ་བ་དང་། ཁྱབ་དང་ཐ་བར་བཅས་པའི་ཆ་དང་ནི། །རྒྱུན་ཆགས་འབྲེལ་དང་སྒྲ་ཀུན་རྫོགས་པར་བྱེད། །དབང་པོ་ཚིམ་བྱེད་མ་སྨད་མི་འགྱུར་དང་། །མ་བརྡབས་པ་དང་ཉེ་འཁོར་ཀུན་ཏུ་གྲགས། །རྣམ་པ་ཀུན་གྱི་མཆོག་དང་ལྡན་པ་ཡི། །ཟབ་དང་རྒྱ་ཆེའི་ཆོས་ཚུལ་སྟོན་པར་བྱེད། །ཅེས་སོ། །གཉིས་པ་རྒྱུད་ལྟར་ན། ཚངས་པའི་དབྱངས་དང་། སིལ་སྙན་དང་། གླུ་གར་ལྟ་བུ་དང་། ཀ་ལ་པིང་ཀ་དང་། འབྲུག་སྒྲ་དང་། སྒྲ་སྙན་ལྟ་བུ་སྟེ་རྣམ་གྲངས་དྲུག་གོ །དེ་རེ་རེ་ལའང་འདུ་ཤེས་བསྐྱེད་པ་དང་། རྣམ་པར་རིག་པ་དང་། མཉན་པར་འོས་པ་དང་། མི་མཐུན་པ་མེད་པ་དང་། ཤིན་ཏུ་ཟབ་པ་དང་། རྗེས་སུ་འབྱུང་བ་དང་། གང་གིས་ཀྱང་མི་ཚུགས་པ་དང་། རྣ་བར་སྙན་པ་དང་། རྣམ་པར་མ་འཁྲུལ་བ་དང་། ཤིན་ཏུ་གསལ་བ་སྟེ་བཅུར་འགྱུར་བས་དྲུག་ཅུའོ། །
ཡང་ན། གདངས་ཆེ་བ། ཡོངས་སུ་ཁྱབ་པ། གོ་བ་མྱུར་བ། ཐེ་ཚོམ་གཅོད་པ། གཅིག་ལ་གཟིགས་པ་སྙམ་བྱེད་པ། ཉི་ཚེར་སྟོན་པ། ཀུན་ནས་འཇུག་པ། འདུན་པ་བསྐྱེད་པ། ཁྱད་དུ་ཞུགས་པ། ཐམས་ཅད་འདུལ་བ་སྟེ། རང་བཞིན་བཅུ་ལ་གནས་སྐབས་དྲུག་ཏུ་འགྱུར་བས་དྲུག་ཅུའོ། །
ཡི་གེ་དེ་ལ་མ་དག་པ་དང་། ཕྱེད་དག་པ་དང་། ཤིན་ཏུ་རྣམ་པར་དག་པའི་གོ་རིམ་ཡོད་ཅིང་། དེའང་གཞི་དང་ལམ་དང་འབྲས་ཆའི་བུ་རྣམས་སོ།།
འོད་གསལ་གྱི་རླུང་ཞེས་པ། ཡེ་ཤེས་ཀྱི་རླུང་ཤིན་ཏུ་ཕྲ་བ། དེ་ལས་སྣང་བའི་རླུང་ཞེས་པ། འོད་གསལ་གྱི་རླུང་དེ་ལས་ཅུང་རགས་པ་སྣང་མཆེད་ཐོབ་གསུམ་གྱི་སྣང་རླུང་དེ་ལས་རགས་པ་སྲོག་འཛིན་སོགས་བཅུ་བྱུང་བའོ། །སྟོང་པ་ཆེན་པོ་ལྔ་ལས་སྐུ་རྡོ་རྗེ་སོགས་ཞེས་པའི་དོན་ནི། སྟོང་ཆེན་ཡི་གེ་ལྔ་སྟེ། དེའང་དབུས་སུ་ཨ་ཐུང་གྲི་གུག་གི་རྣམ་པ་ཅན། ནམ་མཁའ་ཀུན་ལ་ཁྱབ་བྱེད། ཤར་དུ་ཨེ་ཡིག་དབྱུག་པའི་རྣམ་པ་ཅན། རླུང་ཡེ་ཤེས་རྡོ་རྗེ། ལྷོར་རྀ་ཡིག་ཐིག་ལེའི་རྣམ་པ་ཅན། ང་རོ་མེ་གསུང་རྡོ་རྗེ། ནུབ་ཏུ་ལྀ་ཡིག་ཐོང་བཤོལ་གྱི་རྣམ་པ་ཅན། ས་སྐུ་རྡོ་རྗེ། བྱང་དུ་ཨུ་ཡིག་རྣམ་བཅད་ཀྱི་རྣམ་པ་ཅན། ཆུ་ཐུགས་རྡོ་རྗེ་རྣམས་མཚོན་པར་བྱེད་དོ། །འདི་དག་རྒྱས་པར་དཔེའུ་རིས་མཆན་དང་བཅས་པ་ལ་གཟིགས་ན་གསལ་ལོ།
རྗེས་སུ་ང་རོ་སྟེ་མ་སྲོག་མེད་ཀླད་ཀོར་གཉིས་ནི། སྐུ་རྡོ་རྗེ། ཨ་ཡིག་གཉིས་ནི་ཐུགས་རྡོ་རྗེ། ཐིག་ལེ་ཚེག་དྲག་གཉིས་ནི་གསུང་རྡོ་རྗེ། གཞོམ་དུ་མེད་པའི་ཧ་ཡིག་གཉིས་ནི་ཡེ་ཤེས་རྡོ་རྗེའོ། །འདི་རྡོ་རྗེ་བཞི་དང་སྦྱར་ཚུལ་བརྟགས་དཔྱད་དགོས། ང་རོ་སྐུ། ཨ་ཡིག་གསུང་། ཐིག་ལེ་ཐུགས། ཧ་ཡེ་ཤེས་རྡོ་རྗེ་ཡིན་ན་འབྲེལ་ནི་ཆགས་ཀྱང་དེ་ལྟར་མ་གསུངས་སོ།།
འདི་སྐབས་སྒྲ་སྒྲུབ་ཕྲན་བུ་དགོས་འདུག་པས་ཤེས་ན་ལེགས། མ་ཤེས་ཀྱང་རུང་ངོ་། །
ཨ་མིང་གཟུགས། ཨུ་སྐྱེ་མཆེད། མ་རེག་པ། ཨ་ཚོར་བ། ཨཱ་སྲེད་པ། ཿ ལེན་པ། ཧྲ་སྲིད་པ། ཨུ་སྐྱེ་བ། མ་རྒ་ཤི། ཧུ་མ་རིག་པ། ཧ་སྲོག་མེད་ཀྱིས་མ་རིག་པ་མཚོན་ཏེ། མ་རིག་པ་ཧ་ལ་བཞག་པའི་རྒྱུ་མཚན་ནི། དུས་འཁོར་ལས། མ་རིག་པ་ཁམས་འཕོ་བ་ལ་བཞག་ཡོད་པ་དང་། འདིར་སྲིད་རྩ་ཕོ་མོའི་སྙོམས་འཇུག་ཁམས་འཕོ་བའི་རང་བཞིན་ཧོ་ཡིག་གིས་མཚོན་པས་སོ། །ཨུ་འདུ་བྱེད། ཧ་རྣམ་ཤེས། ཡང་ན། ཿ རྣམ་ཤེས།
(མཚམས་འདིར་མ་དཔེ་གསུམ་ལ་ཞིབ་བསྡུར་ཞུས་ཀྱང་ཤོག་སྟོང་རེ་གཅིག་མཚུངས་སུ་འདུག་པས་མ་ཚང་བ་ཡིན་ནམ་དཔྱད་པར་ཞུ)
ཕ་རྒྱུད་གསང་སྔགས་མ་རྒྱུད་རིག་སྔགས་གཉིས་མེད་རྒྱུད་སོགས་གཟུངས་སྔགས་རྣམས་འཇུག་ཚུལ་མང་ཡང་། འདིར་ཕ་མ་གཉིས་མེད་རྒྱུད་ལས་བསྟན་པའི་རྩ་སྔགས་སྙིང་པོ་ཉེ་སྙིང་རྣམས་གསང་སྔགས། ཡིག་དྲུག་ག་ཏེ་སོགས་རིག་སྔགས། རྣམ་འཇོམས་སོགས་གཟུངས་སྔགས།
ཨཱ་ལི་ཀཱ་ལི་སྟེ་ཨ་ཕྲེང་ཀ་ཕྲེང་། ཨ་ནི་ཡིག་འབྲུ་ཀུན་གྱི་མཆོག །དོན་ཆེན་ཡི་གེ་དམ་པ་ཡིན། །སྒྲ་ཁོངས་ནས་འབྱུང་བ་དོན་སྐྱེ་བ་མེད་དོ། །ཨ་ཞེས་ཚིག་ཏུ་བརྗོད་པ་སྤངས་པ་སྟེ། བརྗོད་པ་ཀུན་གྱི་རྒྱུ་ཡི་མཆོག །ནཱ་ད་ཞེས་པ་སྒྲ་དབྱངས།
རྡོ་རྗེ་བཞི་པོ་རེ་རེ་ཡང་སྐུ་གསུམ་གྱི་བདག་ཉིད་དུ་བཞུགས་པ་ཞེས་པ་ནི། སྐུ་རྡོ་རྗེའི་ཆོས་སྐུ། སྐུ་རྡོ་རྗེའི་ལོངས་སྐུ། སྐུ་རྡོ་རྗེའི་སྤྲུལ་སྐུ། དེ་བཞིན་དུ་གསུང་གི་རྡོ་རྗེ་དང་། ཐུགས་ཀྱི་རྡོ་རྗེ་ཡེ་ཤེས་ཀྱི་རྡོ་རྗེ་སོགས་སྦྱར་བས་བཅུ་གཉིས་སོ། །
ཡི་གེ་འདི་དག་གི་གདངས་ལུས་ངག་ཡིད་གསུམ་སོགས་ཀྱི་དོན། གཞི་དུས་ཡི་གེ་སྒོ་གསུམ། ལམ་དུས་འབྲུ་གསུམ་རྡོར་བཟླས། འབྲས་དུས་རྡོ་རྗེ་གསུམ་མོ། །
གདེངས་ཅན་ཞེས་པ་སྦྲུལ་གྱི་གདེངས་ཀ་ཅན་ཏེ་ཀླུ།
ཡེ་ཤེས་རྡོ་རྗེ་དག་གིས་བྱ༔ ཞེས་པ་ཧོཿ ཡིག་གོ །
ལྔ་པ་བཞི་ཆོས་ཀྱི་སྐབས་གཞི་ལམ་འབྲས་གསུམ་གྱི་ཆོས་ཐམས་ཅད་བཞི་འགྲོས་ཀྱིས་བསྟན་ཏེ། འཇུག་པའི་རྣམ་ཤེས་ནི་སྒོ་ལྔའི་རྣམ་ཤེས་དང་ཡིད་ཤེས་ཆགས་རྟོག་གི་འདོད་ཆགས་ཀྱི་རྟོག་པ་ཁམས་དཀར་དམར་འཕོ་བའི་སྒྲིབ་པ།
བུམ་པ་གསང་བ་ཤེས་རབ་ཡེ་ཤེས། ཚིག་གི་དབང་ཞེས་པའི་སྐབས། བུམ་དབང་ལ་བསྙེན་སྒྲུབ་ཡན་ལག་བཞི། གསང་དབང་ལ་རྩ་རླུང་ཐིག་སེམས་བཞི། ཤེར་དབང་ལ་དགའ་བཞིའི་ཡེ་ཤེས་བཞི། ཚིག་དབང་ལ། ཁྲེགས་ཆོད་ལ་གསལ་བ། སྟོང་པ། རིག་པའི་སྙིང་པོ། དབྱེར་མེད་པ་བཞི། ཐོད་རྒལ་ལ་སྣང་བ་བཞི།
ཀུན་རྫོབ་རང་བྱིན་བརླབ་པ་རང་ལུས་སྟེང་སྒོ། དཀྱིལ་འཁོར་འཁོར་ལོ་གཞན་ལུས་འོག་སྒོ་བདེ་ཆེན་ཕོ་ཉའི་ལམ།
རྣལ་འབྱོར་བཞི་ནི། བསྐྱེད་རིམ་དབྱིབས་ཀྱི་རྣལ་འབྱོར། ཟབ་པ་སྔགས་ཀྱི་རྣལ་འབྱོར། མཐར་ཐུག་ཆོས་ཀྱི་རྣལ་འབྱོར། ཤིན་ཏུ་དག་པའི་རྣལ་འབྱོར་དང་བཞིའོ། །
ཧོཿ སྟོང་པ་ཉིད་ཀྱི་ཡེ་ཤེས་སམ་ཆོས་དབྱིངས་ཡེ་ཤེས།
བཤད་བྱ་རྡོ་རྗེ་ཡི་གེ་འབྲུ་བཞི་པ་འདིས་མདོར་བསྟན་པ་ནི། འཇམ་དབྱངས་མཁྱེན་བརྩེས་མ་རྒྱུད་ཡང་སྙིང་དགྱེས་རྡོར་གྱི་དབུར། ཨེ་ཝཾ་མ་ཡ་ཤུ་ཏཾ་ས་མ་ཡ་ཨེ་ཀ་སྨིན་འབྱུང་བ་དེ་བོད་སྐད་དུ་བསྒྱུར་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་རྡོ་རྗེ་བཙུན་མོའི་བྷ་ག་ལ་བཞུགས་སོ། །ཞེས་པས་ཀྱེ་རྡོར་གྱི་དབུ་ནས་ཞབས་སུ་བསྡུས་པའི་དོན་མཐའ་དག་མདོར་བསྟན་པ་བཞིན་དུ། སྐབས་འདིར། རྡོ་རྗེ་ཡི་གེ་འབྲུ་བཞི་པོས་ལམ་རིམ་ཡེ་སྙིང་གི་དབུ་ནས་ཞབས་སུ་བསྡུས་པའི་དོན་མཐའ་དག་བསྡུས་པའམ་བསྟན་པའོ། །ཞེས་གསུངས་སོ། །འབྲུ་བཞིའི་དོན་སོང་ཟིན།།
ཚིག་རྒྱུད་ལ་གསུམ། སྒྲར་སྣང་བའི་རྒྱུད་དེ་དགོངས་རྒྱུད་དམ་དགོངས་བརྡ་གཉིས། སྒྲར་གྲགས་པའི་རྒྱུད་གང་ཟག་སྙན་བརྒྱུད་བརྡར་གྱུར་པའི་རྒྱུད། གླེགས་བམ་གྱི་ཡི་གེ་བཅས་སོ། །དཔེར་ན། གཏེར་ཆོས་རྣམས་ཚིག་བརྒྱུད་གསུམ་གྱི་ཁོངས་སུ་འདུས་སྟེ། དང་པོ་གསུང་བར་ཐུགས་ལ་བཅགས་པ་དགོངས་བརྒྱུད། རྗེ་འབངས་རྣམས་ལ་ཆོས་ཉིད་ཀྱི་རང་སྒྲར་གསུངས་པ་སྙན་བརྒྱུད། དེ་དག་ཤོག་སེར་དུ་བཏབ་པ་ཤོག་སེར་ཚིག་བརྒྱུད་དོ། །
དོན་བརྒྱུད་ནི། གཞི་ལམ་འབྲས་གསུམ་མོ། །
ཉི་ཟླ་ཁ་སྦྱོར་རྫོགས་ཆེན་རྒྱུད་བཅུ་བདུན་ལས་སོ། །ཐལ་འགྱུར་ཡང་ངོ་། །གཞི་ནི་རྣམ་པ་ལྔ་ནི་ཕུན་སུམ་ཚོགས་པ་ལྔ་ཡིན་ཏེ། གནས་ནི་སྐུ་གསུམ་གྱི་ཞིང་རྣམ་པ་གསུམ་དུ་འདོད་དོ།
ཧེ་རུ་ཀ་ཞེས་པ་ནི། ཧེ་ནི་རྒྱུ་འམ་གཞི་ཆོས་སྐུ་སྐུ་མ་འོངས་པ་འདུ་མི་བྱེད་པའི་རྣམ་ཐར། རུ་ནི་གནས་འཇིག་ལམ་སྟེ་འདས་པ་མཚན་མ་མེད་པའི་རྣམ་ཐར། ཀ་ནི་གང་དུ་འབྲས་བུ་སྟེ་ད་ལྟ་བ་སྤྲུལ་སྐུ་སྨོན་པ་མེད་པའི་རྣམ་ཐར། ཡང་ན། ཧེ་ལ་རོལ་པ། རུ་དྷི་ར་ཁྲག ཀ་པཱ་ལ་བདེ་སྐྱོང་ངམ་ཐོད་པ་སྟེ། བོད་སྐད་ཐོད་པའི་ཁྲག་ལ་རོལ་ཞེས་པར་འགྱུར། དེ་འང་རང་རྒྱུད་བདག་འཛིན་ཉོན་མོངས་པའི་ཁྲག་ལ་རོལ་ཟིན་པ་དང་། གདུལ་བྱ་གཞན་རྒྱུད་ཀྱི་བདག་འཛིན་ཉོན་མོངས་པའི་ཁྲག་ལ་རོལ་བཞིན་པའོ། །མདོར་བསྡུ་ན་ཧེ་རུ་ཀ་ཁྲག་འཐུང་ཞེས་སོ། །
ཆོས་དབྱིངས་ཁྱབ་བརྡལ་ཐིག་ལེ་ཆེན་པོའི་ཞིང་༔ སངས་རྒྱས་གསང་བས་འོག་མིན་དྲུག་ཏུ་གསུངས་པའི་ནང་ནས་དོན་གྱི་འོག་མིན་ཏེ་ཆོས་ཀྱི་དབྱིངས་ཀྱི་ཕོ་བྲང་། རྫོགས་ཆེན་ལྟར་འོད་གསལ་རྡོ་རྗེ་སྙིང་པོའི་ཞིང་ཁམས། ཆོས་སྐུའི་ཞིང་ཡིན་གསུངས་སོ། །མཉྫུ་གྷོ་ཥས་སོ། །
དག་པ་བདེ་བ་ཅན་སོགས་མཁའ་སྤྱོད་དང་། དཔལ་རི་དང་པོ་ཊ་ལ་སོགས་ས་སྤྱོད། མ་དག་པའི་ཞིང་འགྲོ་བ་རིགས་དྲུག
འཇིག་རྟེན་ལས་འདས་པ། ཉན་རང་བྱང་སེམས་གསུམ་དང་། དྲྭ་མ་ལྔ་སོགས་རིག་པ་འཛིན་པའི་དགེ་འདུན་དང་། འཇིག་རྟེན་པའི་སྐྱེ་བོ་འགྲོ་བ་རིགས་དྲུག་སོགས་སོ། །
ཆོས་སྐུའི་བསྟན་པ་རྫོགས་ཆེན་ཨ་ཏི་ཡོ་ག ལོངས་སྐུའི་བསྟན་པ་གསང་སྔགས་ཕྱི་རྒྱུད་སྡེ་གསུམ། ནང་རྒྱུད་མ་ཧཱ་ཨ་ནུ་གཉིས། སྤྲུལ་སྐུ་རྒྱུ་ཡི་ཐེག་གསུམ་སྟེ་ཉན་རང་བྱང་སེམས་ཀྱི་ཐེག་པ་གསུམ།
ཆོས་སྐུའི་དུས་བཞི་མཉམ་པ་ཉིད་ཅེས་པ་ནི། ཆོས་ཅན་འགྱུར་བ་ཅན་གྱི་དུས་གསུམ། ཆོས་ཉིད་འགྱུར་བ་མེད་པའི་དུས་གཅིག་སྟེ་བཞི་པོ་མཉམ་པ་ཉིད་ལ་ངོས་འཛིན།
གདུལ་བྱ་སྨིན་པ་གསུམ་ནི། ཁམས་དང་དབང་པོ་དང་བསམ་པ་སྨིན་པའམ། སྨིན་གསུམ་ཤས་ཆེ་བ། སྐྱེ་བ་སྔ་མ་རྣམས་སུ་ཆོས་དང་ལམ་ལ་སྦྱངས་པས་རྒྱུད་སྨིན་པ། དེའི་སྟོབས་ཀྱིས་དད་སོགས་རྣམ་བྱང་གི་དབང་པོ་ལྔ་པོ་ཤིན་ཏུ་རྣོ་བས་དབང་པོ་སྨིན་པ། དེའི་སྟོབས་ཀྱིས་ད་ལྟ་སྐྱེས་ཐོབ་ཤེས་རབ་ཕུན་སུམ་ཚོགས་པའི་ཤེས་རབ་སྨིན་པའོ། །ཁམས་མོས་པ་བསམ་པ་སྨིན་པ་གསུམ་དུ་ཡང་བཞེད། དོན་ལ་འདྲ་སྟེ་མོས་པ་ནི་དད་སོགས་དབང་ལྔ་ཡིན།
མཉེས་པ་གསུམ་ནི། ཟང་ཟིང་གིས། ཞབས་ཏོག་གིས། སྒྲུབ་པས་མཉེས་པའོ། །དེ་གསུམ་རིམ་བཞིན་ཕྱི་མ་མཆོག སྔ་མ་གཉིས་ཀྱིས་བསོད་ནམས་ཀྱི་ཚོགས་དང་། ཕྱི་མས་ཡེ་ཤེས་ཀྱི་ཚོགས་རྫོགས་པར་བྱེད། ཐུན་མིན་གླེང་གཞི་སོགས་ནས།
མ་ཕམ་པས། ཐོག་མར་དགེ་བའི་བཤེས་གཉེན་ལས་རིག་གཞུང་ལ་སོགས་ཐོས་པ་ལས་བྱུང་བའི་ཤེས་བྱ་གཏན་ལ་དབབ་པ་ཡི། ཤེས་རབ་ཀྱི་སྣང་བ་རྒྱ་ཆེན་པོ་འདིས་ཤེས་རྒྱུད་བརྒྱན་པས་ནི། བློ་ལྡན་བྱང་སེམས་རྣམས་མྱུར་དུ་སངས་རྒྱས་ཀྱི་མཐར་སྤྱོད་ཡུལ་ཀུན་ལ་འཇུག་པར་འགྱུར་རོ། །
དབྱེ་བསྲི་ཉེ་རིང་མེད་པ་སྟེ་གཞུང་དུ་གསལ།
མགོན་པོ་བྱམས་པས་རྒྱུད་བླ་མར། ས་ནི་ཆུ་ལ་ཆུ་རླུང་ལ། རླུང་ནི་མཁའ་ལ་རབ་ཏུ་གནས། །མཁའ་ནི་གང་ལའང་གནས་མ་ཡིན། །དེ་བཞིན་ཕུང་པོ་སྐྱེ་མཆེད་རྣམས། །ལས་དང་ཉོན་མོངས་དག་ལ་གནས། །
ལས་དང་ཉོན་མོངས་ཚུལ་བཞིན་མིན། །ཚུལ་བཞིན་མ་ཡིན་ཡིད་བྱེད་ནི། །སེམས་ཀྱི་དག་པ་ལ་རབ་གནས། །སེམས་ཀྱི་རང་བཞིན་ཆོས་རྣམས་ནི། །ཐམས་ཅད་ལ་ཡང་གནས་མ་ཡིན། །ལས་དང་ཉོན་མོངས་རང་མཚན་ཚུལ་བཞིན་དུ་ཡོད་པ་མ་ཡིན་པ། ཚུལ་བཞིན་ཡོད་པ་མ་ཡིན་ལ་ཡོད་པར་འཁྲུལ་པས་ཞེན་པས་ཡིད་བྱེད་ཀྱི་སྒྲིབ་པ་རྣམས་ནི། སེམས་ཀྱི་དག་པ་སྟེ་གཤེགས་སྙིང་ལ་རབ་ཏུ་གནས། སེམས་ཉིད་ཀྱི་རང་བཞིན་གྱིས་དག་པའི་ཆོས་རྣམས་ནི། ལས་ཉོན་སོགས་ཐམས་ཅད་ལ་ཡང་དེ་ནི་གནས་པ་མ་ཡིན་ནོ། །དཔེ་ཇི་ལྟར་ན་བཟང་ངན་རྟོག་པ་མེད་པའི་བདག་ཉིད་ཅན་འབྱུང་བ་ནམ་མཁའ་འབྱུང་བཞི་ཀུན་གྱི་རྗེས་སུ་སོང་ཞིང་ཁྱབ་པ་ལྟར། དོན་སེམས་ཉིད་ཀྱི་རང་བཞིན་དྲི་མེད་ཆོས་ཀྱི་དབྱིངས་ནམ་མཁའི་དཔེ་དེ་བཞིན་དུ་འཁོར་འདས་ལམ་གསུམ་ཀུན་ཏུ་འགྲོ་བའམ་ཁྱབ་པ་ཉིད་དོ། །
འཁོར་ལོ་བར་པ་དང་ཐ་མ་སོགས་སུ་གསུངས་པ་ནི་བར་ཐ་གཉིས་དངོས་བསྟན་དང་པོ་ཤུགས་བསྟན་ཡིན་ཏེ། དེ་ལ་ཆོས་འཁོར་དང་པོ་ཉན་རང་གི་ཐེག་པ་གྲུབ་མཐའ་བྱེ་མདོ་གཉིས། བར་པ་དང་ཐ་མ་བྱང་སེམས་ཀྱི་ཐེག་པ་གྲུབ་མཐའ་སེམས་ཙམ་པ་དང་དབུ་མ་པ་གཉིས་སོ། །སྔ་ཕྱི་བསྡོམས་པས་གྲུབ་མཐའ་བཞི་ཞེས་གྲགས་པ་ལ། དང་པོ་བྱེ་བྲག་སྨྲ་བས་གཞི་ཡི་འདོད་ཚུལ་ནི། སྲིད་པ་ནི་ཕུང་པོ་ལྔ་དང་། སྲིད་པའི་ཡོ་བྱད་ནི་གནས་མལ་ཟས་གོས་སྨན་དང་བཞིའོ། །སྲིད་པ་དང་སྲིད་པའི་ཡོ་བྱད་ལ་མ་ཆགས་པའི་སེམས་བྱུང་ཆོག་ཤེས་པ་འཕགས་པའི་རིགས་སུ་འདོད། གཉིས་པ་མདོ་སྡེ་པས་ནི། སེམས་ཀྱི་ས་བོན་ཟག་མེད་ཀྱི་ཡེ་ཤེས་འབྱུང་རུང་གི་ནུས་པ་ལ་འདོད་དོ། །གསུམ་པ་སེམས་ཙམ་པས་ནི། ཐོག་མ་མེད་པ་ནས་སེམས་རྒྱུད་ལ་གནས་པའི་ཟག་མེད་ཀྱི་ཆོས་བསྐྱེད་པར་བྱེད་པའི་ནུས་པ་ཆོས་ཉིད་ཀྱིས་ཐོབ་པ་ལ་འདོད་དོ། །དེ་རྣམས་བདེ་གཤེགས་སྙིང་པོ་འདུས་བྱས་སུ་འདོད་པའི་ལུགས་ཏེ། དངོས་པོ་སྨྲ་བའི་ལུགས་སོ། །བཞི་པ་དབུ་མ་པས་ནི་དྲི་བཅས་དེ་བཞིན་ཉིད་ལ་འདོད་པ་ཕལ་ཆེར་མཐུན་ཀྱང་ངོས་འཛིན་ལུགས་མི་འདྲ་བ་མང་དུ་སྣང་མོད། འདིར་ཐེག་ཆེན་ཐུན་མོང་མ་ཡིན་པའི་ལུགས་ལྟར་ན། སེམས་ཉིད་ཡེ་ནས་རང་བཞིན་གྱིས་རྣམ་པར་དག་པ་སྟོང་གསལ་འགགས་མེད་ཀུན་ཁྱབ་ཀྱི་ངོ་བོ་འཕོ་འགྱུར་མེད་པར་གནས་པའི་ཁམས་བདེ་བར་གཤེགས་པའི་སྙིང་པོ་ཞེས་ངེས་དོན་གྱི་མདོ་སྡེ་ཟབ་མོ་རྣམས་ལས་འབྱུང་ངོ་། །རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང་། །དེ་བཞིན་ཉིད་དབྱེར་མེད་ཕྱིར་དང་། །རིགས་ཡོད་ཕྱིར་ན་ལུས་ཅན་ཀུན། །རྟག་ཏུ་སངས་རྒྱས་སྙིང་པོ་ཅན། །ཞེས་རྒྱུ་མཚན་གསུམ་གྱིས་སེམས་ཅན་ཐམས་ཅད་བདེ་བར་གཤེགས་པའི་སྙིང་པོ་ཅན་དུ་བསྟན་ཅིང་། གཞན་ཡང་དཔེ་དགུ་དོན་དགུ་སོགས་ཀྱིས་གཏན་ལ་ཕབ་པའོ། །དཔེ་དགུ་ནི་དེ་ཉིད་ལས། སངས་རྒྱས་པད་ནང་སྦྲང་མ་སྦྲང་རྩི་དང་། །སྦུན་ལ་སྙིང་པོ་མི་གཙང་ནང་ལ་གསེར། །ས་ལ་གཏེར་དང་སྨྱུག་སོགས་འབྲས་ཆུད་དང་། །བུད་མེད་ངན་མའི་ལྟོ་ན་མི་བདག་དང་། །ས་ནང་རིན་ཆེན་གཟུགས་ཡོད་ཇི་ལྟ་བར། །གློ་བུར་ཉོན་མོངས་དྲི་མས་སྒྲིབ་པ་ཡི། །སེམས་ཅན་རྣམས་ལ་དེ་བཞིན་ཁམས་འདི་གནས། །ཞེས་སོ། །ཡང་དེ་ཉིད་ལས། ངོ་བོ་རྒྱུ་འབྲས་ལས་ལྡན་འཇུག་པ་དང་། །གནས་སྐབས་དེ་བཞིན་ཀུན་ཏུ་འགྲོ་བའི་དོན། །རྟག་ཏུ་མི་འགྱུར་ཡོན་ཏན་དབྱེར་མེད་པ། །དོན་དམ་དབྱིངས་ཀྱི་དགོངས་དོན་ཡིན་ཞེས་བྱ། །མདོ་སྡེ་བཅུ་ཡི་དགོངས་དོན་གྱི་རྣམ་བཞག་བཅུས་རྒྱས་པར་བཤད་པའོ། །འཁོར་ལོ་དང་པོའི་སྐབས་སུ། ཟབ་ཞི་སྤྲོས་བྲལ་འོད་གསལ་འདུས་མ་བྱས། སོགས་དང་། སྤྲོས་བྲལ་མིང་ཙམ་བསྟན་པས་བར་པའི་ས་བོན་བཞུགས། བར་པ་ནས་སེམས་ལ་སེམས་མ་མཆིས་ཏེ་སེམས་ཀྱི་རང་བཞིན་འོད་གསལ་བའོ། །སྟོང་པ་མ་ཡིན་མི་སྟོང་པའང་མ་ཡིན་སོགས་ཐ་མའི་ས་བོན་མང་པོ་གསུངས། ཐ་མ་ནས་དག་པ་དྭངས་པ་འོད་གསལ་བ་སོགས་དང་། གཙང་བདེ་བདག་རྟག་དམ་པ་སོགས་སྔགས་བླ་མེད་ཀྱི་རྒྱུད་ནས་གསུངས་པའི་དོན་རྣམས་ཆེས་གསལ་བར་བསྟན་ཏོ། །དེ་ལ་བདེ་གཤེགས་སྙིང་པོ་ཞེས་བརྗོད་པ་ནི། སེམས་ཉིད་བདེན་པ་དབྱེར་མེད་དུ་གནས་པ་དེ་ཉིད་སངས་རྒྱས་ཀྱི་ངོ་བོ་ཉིད་ཡིན་པའི་ཆ་ནས་བདེ་གཤེགས་སྙིང་པོ་དང་། སེམས་ཉིད་ལ་སྟོང་ཆ་ནས་ཆོས་སྐུའི་ཡོན་ཏན་དང་། སྣང་ཆ་ནས་གཟུགས་སྐུའི་ཡོན་ཏན་འཆར་རུང་མ་འགགས་པར་གནས་པས་རང་བཞིན་གནས་རིགས་དང་། འཁོར་འདས་གཉིས་ཀའི་འབྱུང་གཞི་ཡིན་པས་ཀུན་གཞིའི་ཡེ་ཤེས་དང་། དེ་ཉིད་སེམས་ཅན་དུས་སུ་དྲི་མ་དང་འབྲེལ་བས་དྲི་བཅས་དེ་བཞིན་ཉིད་དོ།།
ཏིང་འཛིན་རྒྱལ་པོ་ལས། གློ་བུར་སྒྲིབ་གཉིས་ཀྱིས་དག་པ་དང་། ཆོས་ཀྱི་སྐུ་གང་དུའང་མི་གནས་པས་དྭངས་པ་དང་། སེམས་ཉིད་ཀྱི་རང་བཞིན་ཡེ་ནས་སྒྲིབ་པས་མ་གོས་པས་འོད་གསལ་བ་དང་། རྩ་ཉོན་དང་ཉེ་ཉོན་སོགས་ཀྱིས་མ་དཀྲུགས་པའམ་མི་འཁྲུགས་པ་དང་། རྒྱུ་རྐྱེན་སོགས་ཀྱིས་འདུས་མ་བྱས་པ་ཉིད་དེ་ནི་ཀུན་ལ་ཁྱབ་པའི་བདེ་བར་གཤེགས་པའི་སྙིང་པོ་སྟེ། ཡེ་གདོད་མ་ནས་གནས་པའི་ཆོས་ཉིད་དོ། །འཇམ་གྲགས་བཞེད།
གསང་སྔགས་ཀྱི་རྒྱུད་སྡེ་ཟབ་མོ་རྣམས་སུ་གསུངས་པའི་སྐབས། སྔགས་ཕྱི་རྒྱུད་སྡེ་གསུམ་གྱི་ཟབ་གསལ་གཉིས་མེད་ཀྱི་ཡེ་ཤེས། སྔགས་ནང་པ་ལའང་གཞི་དེ་ཉིད་གཞི་ལམ་འབྲས་གསུམ་གྱི་ལྡོག་ཆ་གང་རུང་དང་མི་བསྟུན་པར་སྤྱིར་བཞག་པས་རང་བཞིན་ནམ་གནས་ལུགས་དང་གློ་བུར་གྱི་དྲི་མ་སྦྱང་བ་དང་བསལ་སྟོབས་ཀྱིས་མངོན་དུ་གྱུར་པ་ལ་ལྟོས་ནས་འབྲས་བུར་བཞག་གོ །ཅིའི་ཕྱིར་གཞི་འམ་རྒྱུའི་རྒྱུད་དུ་འགྱུར་ཞེ་ན། ཐབས་ཀྱི་རྐྱེན་གྱིས་ཟིན་པ་དང་། མ་ཟིན་པ་ལས་འཁོར་བ་དང་མྱང་འདས་སུ་གྲུབ་པར་བྱེད་པས་ན། འཁོར་འདས་གཉིས་ཀའི་འབྱུང་གཞིའམ་རྒྱུར་གྱུར་པའི་ཕྱིར་དང་། དེ་ཉིད་སེམས་ཅན་ནས་སངས་རྒྱས་ཀྱི་བར་དུ་རང་བཞིན་འགྱུར་བ་མེད་པར་རྒྱུན་ཆགས་སུ་འཇུག་པས་ན་རྒྱུད་དེ། རིམ་གསུམ་ལས། ཐ་སྙད་གཉིས་ཀྱི་ཆོས་རྣམས་ཀུན། །མ་ལུས་འབྱུང་ཕྱིར་གཞི་ཞེས་བྱ། །ཞེས་དང་། སྟུག་པོ་བཀོད་པའི་མདོ་ལས། ཀུན་གཞི་དྲི་མེད་བསོད་ནམས་ཀྱིས། །དེ་བཞིན་གཤེགས་པར་འགྱུར་བ་ཡིན། །ཞེས་དང་། ཀུན་འདུས་རིག་པའི་མདོ་ལས། ཀུན་གཞི་ཀུན་གྱི་དབྱིངས་ན་དཔའ། །རྡོ་རྗེ་སྙིང་པོ་རབ་ཏུ་དཔའ། །སེམས་དཔའ་སངས་རྒྱས་ཀུན་གྱི་དབྱིངས། །རྡོ་རྗེ་སེམས་དཔའ་དེ་བཞིན་ཉིད། །ཅེས་དང་། རྒྱུད་བླ་མ་ལས། རྣམ་དབྱེར་བཅས་པའི་མཚན་ཉིད་ཅན། །གློ་བུར་དག་གིས་ཁམས་སྟོང་གི །རྣམ་དབྱེར་མེད་པའི་མཚན་ཉིད་ཅན། །བླ་མེད་ཆོས་ཀྱིས་སྟོང་མ་ཡིན། །ཞེས་སོ། །ཨེ་ཝཾ་ནི་ལུང་དོན་ལྟར་དང་། རྡོར་སེམས་སྟོང་ཉིད་སྙིང་རྗེ་ཟུང་འཇུག་དང་སྟོང་པ་དང་བདེ་བ་དབྱེར་མེད་པའོ། །རྒྱུད་ནི་གཞི་རྒྱུད་བདེན་གཉིས་དབྱེར་མེད། ཐིག་ལེ་འགྱུར་མེད་ཆེན་པོ་གྲྭ་ཟུར་མེད་པའི་ཆོས་སྐུ་ཉག་གཅིག་གི་ཡེ་གཞི་འཁོར་འདས་ཀུན་ལ་ཁྱབ་པའི་འོད་གསལ་འདུས་མ་བྱས་པའི་ཆོས་ཉིད། ཁྱད་པར་སྔགས་གསར་མས་དོན་དམ་ལྷན་ཅིག་སྐྱེས་པའི་ཡེ་ཤེས། རྙིང་མས་རང་བྱུང་ཡེ་ཤེས་གནས་མེད་སྣང་། །ཞེས་པ་དེ་ཉིད་དོ། །གཞན་ཡང་འོག་ནས་བསྒྲུབ་བྱའི་ལྷ་ངོས་བཟུང་སྐབས་ཀྱང་ལེགས་པར་འབྱུང་ངོ་། །
རྫོགས་པའི་སངས་རྒྱས་ཀུན་གྱི་སྡོམ་པ་དང་དམ་ཚིག་མ་ལུས་པ་ནི། ཨེ་ཝྃ་ཡི་གེ་སྟོང་ཉིད་སྙིང་རྗེ་ཟུང་འཇུག་གིས་བདེ་སྟོང་དང་། བསྐྱེད་རྫོགས་ཟུང་འཇུག་ལ་རབ་ཏུ་གནས་སོ། །ཞེས་གསུངས།
རིགས་ཞེས་བྱ་བ་དེ་ནི་གང་ཡིན་ཞེ་ན། གཞི་ཡི་རྒྱུད་ཅེས་བྱ་བར་བཤད་དེ། གཞི་རྒྱུད་དེ་ནི་ཐོག་མ་མེད་པ་ནས་བཞུགས་པའི་དག་པའི་ཆོས་ཉིད་ཀྱི་སྙིང་པོ་ཞེས་བྱ་བ་བརྗོད་དེ་མཐར་མི་འཇིགས་པ་དང་། བར་དུ་གནས་པ་མེད་པ་དང་། ཐོག་མར་སྐྱེ་བ་མེད་པ་གང་ཡིན་པའི་ཀུན་ལ་ཁྱབ་པའི་གདོད་མའི་མགོན་པོའི་ཡེ་གཞི་དེ་ནི་ཡིན་པར་བཤད་དོ། །
རིགས་ཞེས་གཞི་དུས་རང་བཞིན་གནས་རིགས་སྟོང་པ། རྒྱས་འགྱུར་རིགས་གསལ་བ། རིགས་སད་སྐབས། རང་བཞིན་གནས་རིགས་སད་སྐབས་སྟོང་ཉིད་དོན་ཐོས་ན་མོས་གུས་དགའ་སྤྲོ་སོགས་ཚད་མེད་སྐྱེས་པ། རྒྱས་འགྱུར་རིགས་སད་སྐབས་འགྲོ་བར་སྙིང་རྗེས་མཆི་མ་འཁྲུགས་པ། དེ་གཉིས་ཀྱི་དཔེ་ནི། རང་བཞིན་གནས་རིགས་སྟོང་ཉིད་གཤིས་ལ་ཡོད་པ་གཏེར་ལྟ་བུ། རྒྱས་འགྱུར་རིགས་ནི་ལམ་གྱི་ཡོན་ཏན་རྒྱས་པར་འགྱུར་བ་དཔག་བསམ་གྱི་ཤིང་ལ་སྐྱེད་བསྲིང་བ་ལྟ་བུ། ལམ་དུས་སྟོང་ཉིད་ཉེ་བར་ལེན་པས་རྒྱུ་བྱས། སྙིང་རྗེ་ལྷན་ཅིིག་སྐྱེས་པས་རྐྱེན་བྱས་པའི་ལམ་ལྔ། སྙིང་རྗེ་ཉེ་བར་ལེན་པས་རྒྱུ་བྱས། སྟོང་ཉིད་ལྷན་ཅིག་སྐྱེས་པས་རྐྱེན་བྱས་ཏེ་ས་བཅུ་སྟེ། འབྲས་དུས་རང་བཞིན་གནས་རིགས་ཆོས་སྐུ། རྒྱས་འགྱུར་རིགས་ལོངས་སྐུ་སྟེ་བྲལ་སྨིན་ཡོན་ཏན་དྲུག་ཅུ་རྩ་བཞིའི་བདག་ཉིད་དོ། །གལ་ཏེ་སེམས་ཅན་རྣམས་ལ་སངས་རྒྱས་ཀྱི་རིགས་ཁམས་ཡེ་ནས་མེད་ན། འཁོར་བའི་སྡུག་བསྔལ་ལ་ཡང་ཡིད་སྐྱོ་བར་མི་འགྱུར་ཞིང་དག་པའི་མྱ་ངན་འདས་ཀྱི་ཡོན་ཏན་ལ་ཡང་དྭང་ལེན་གྱི་འདོད་པ་དང་། བདེ་སྡུག་སྤང་བླང་གི་དོན་གཉེར་དང་འབྲས་བུ་ཐོབ་འདོད་ཡིད་ཀྱི་སྨོན་པའང་མེད་པར་འགྱུར་རོ། །
མ་དག་པའི་སྲིད་པ་གསུམ་དང་། དག་པ་བྱང་ཆུབ་གསུམ་གྱི་མྱ་ངན་ལས་འདས་པ་ཡིན་ལ་འཁོར་འདས་དེ་ཡི་སྡུག་བསྔལ་དང་བདེ་བའི་སྐྱོན་དང་ཡོན་ཏན་སོ་སོར་མཐོང་བ་འདི་ནི་སངས་རྒྱས་ཀྱི་རིགས་ཁམས་ཡོད་པ་ལས་ཡིན་གྱི། རྒྱུ་མཚན་གང་གི་ཕྱིར་ན། སངས་རྒྱས་སྐུ་གཉིས་འབྱུང་རུང་གི་རིགས་ཁམས་མེད་པའི་འགྲོ་བ་དག་ལ་བདེ་སྡུག་སྐྱོན་ཡོན་མཐོང་བའམ་ཤེས་པ་འདི་མེད་པའི་ཕྱིར་རོ། །
བརྟག་གཉིས་ཀྱི་མན་ངག་རྒྱུད་རྡོ་རྗེ་གུར་ལས། ནམ་མཁའི་ཁམས་ནི་ཇི་སྙེད་དང་། །ཞེས་པ་ནི་ནམ་མཁས་གར་ཁྱབ་དང་། འཇིག་རྟེན་ནི་སྟོང་ཕྲག་ན། ཞེས་པའི་ཁམས་གསུམ་འཇིག་རྟེན་གྲངས་མེད་ན་ཡོད་པའི་འགྲོ་བའི་རྒྱུད་ལ། མཆོག་ཏུ་མི་འགྱུར་བའི་བདེ་བ་ཆེན་པོ་ཕུན་སུམ་ཚོགས་པ་སྟེ་རྣམ་ཀུན་མཆོག་ལྡན་གྱི་སྟོང་པ་ཉིད་ཟུང་འཇུག་ཕྱག་རྒྱ་ཆེན་པོ་སངས་རྒྱས་ཀྱི་དགོངས་པ་ནི། དཔེ་ཚད་བཟུང་དང་བྲལ་བ་ནམ་མཁའ་དང་འདྲ་བར་དུས་རྟག་ཏུ་བཞུགས་སོ། །ཞེས་པའི་དོན་རེད་འཇམ་གྲགས་གསུངས་སོ། །
གཞི་ཡོད་པ་ལས་འཁྲུལ་པ་སོགས་ནི། འཁྲུལ་གྲོལ་གཉིས་ཀའི་གཞི་བདེ་གཤེགས་སྙིང་པོ་ཡོད་པ་ལས་འཁྲུལ་པ། དཔེར་ན་ས་ཕྱོགས་དེར་སྦྲུལ་ཡོད་པས། གང་ཟག་མིག་མི་གསལ་བ་ལྟ་བུ་ལྷན་སྐྱེས། དུས་ཕྱི་དྲོ་ལྟ་བུ་ཀུན་བརྟགས་འཛོམ་པས། གཟུགས་སྒྲ་སོགས་ཡུལ་ལྔ་ཐག་ཁྲ་ལྟ་བུ་ལ། མ་རིག་གཉིས་ཀྱིས་རྒྱུ་རྐྱེན་བྱས་ཏེ་སྦྲུལ་འཛིན་གྱི་ཤེས་པ་ཞུགས་པ་ལྟ་བུ་དང་། གློ་བུར་གྱི་འཁྲུལ་པ་མེད་པ་ལས་འཁྲུལ་པ་ལྷན་སྐྱེས་མ་རིག་རབ་རིབ་ཅན་གྱི་མིག་དང་། ཀུན་བརྟགས་མ་རིག་ནམ་མཁའ་ལ་སྐྲ་ཤད་མཐོང་བ་ལྟ་བུའི་དོན་དང་། དེ་གཉིས་དབྱེར་མེད་ལས་འཁྲུལ་པ་གཞི་ཐོག་ནས་འཁྲུལ་གྲོལ་གཉིས་སུ་གྱུར་པའི་ག་བུར་གྱི་ངོ་བོ་ལ་ནུས་པ་གཉིས་ཡོད་པས། ཚད་ནད་ལ་སྨན་དང་། རླུང་ནད་ལ་དུག་ཏུ་འགྱུར་བ་ལྟ་བུའི་འཁོར་འདས་གཉིས་སུ་འགྱུར་བའོ། །
བདེ་གཤེགས་སྙིང་པོ་རང་བཞིན་རྣམ་དག་རང་ངོ་མ་ཤེས་པའི་ཆ་ཙམ་གནས་པ་བདག་ཉིད་གཅིག་པའི་མ་རིག་པ། དག་མ་དག་ཀུན་གྱི་གཞི་དབྱིངས་ལུང་མ་བསྟན་འཁྲུལ་གྲོལ་སོ་སོར་མ་གྱེས་པའི་སྐབས་རང་ངོ་མ་ཤེས་པ་ཤེས་སྒྲིབ་ཕྲ་བའི་རྒྱུ། སྔ་ཕྱི་མཚུངས་ལྡན་གྱི་རྒྱུ་དག་པའི་ཆོས་ཉིད་དང་མཉམ་འགྲོགས་སམ་ལྷན་ཅིག་སྐྱེས་པའི་མ་རིག་པ་ཀུན་གཞིའི་རྣམ་ཤེས་གསལ་ལ་རྟོག་མེད་ཤེས་བྱའི་སྒྲིབ་པ་དངོས་ཏེ། རྐྱེན་ཡུལ་དང་འཕྲད་ན་ཚོགས་བདུན་འཁྲུལ་པ་འབྱུང་རུང་དུ་གནས་པ་དང་། དེར་ཕན་ཚུན་ལྷན་ཅིག་བྱེད་པའི་རྒྱུ་ཀུན་གཞི་སེམས་ཉིད་དེ་གྲོགས་བྱེད་མཁན་རང་ལས་མེད་ཀྱང་སེམས་ཉིད་རང་གིས་རང་ལ་སྟེ། གསལ་ཆ་ཕྱི་ཡུལ་དང་། སྟོང་ཆ་ནང་ཡུལ་ཅན་བདག་ཏུ་བཟུང་བ་ཡུལ་ལྔར་བཟང་ངན་འདོགས་མཁན་འཛིན་པའམ་ཀུན་བརྟགས་ཀྱི་མ་རིག་པ། ཡིད་ཤེས་རྟོག་བཅས་ཏེ། ཚོགས་བདུན་འཁོར་དང་བཅས་པས། ཉོན་སྒྲིབ་བྱུང་དང་འབྱུང་འགྱུར་བདེ་སྡུག་ཉེར་ལེན་གྱི་རྒྱུ། ཚོགས་བདུན་ལས་ཀྱི་བག་ཆགས་བསགས་པས་དགེ་སྡིག་རང་འབྲས་འབྱིན་ངེས་ཀྱི་ནུས་པ་ཀུན་གཞིའི་རྣམ་ཤེས་ལ་ཡོད་པའོ། །དེ་ལས་ཡིད་ཀྱི་ཤེས་པ་འགྱུ་བ་ཕྲ་བ་ལ་དབྱེ་ན་ཀུན་གཞི་ལ་ངའོ་སྙམ་པས་བདག་ཏུ་འཛིན་ཅིང་། རྣམ་ཤེས་ཆགས་སྡང་རྨོངས་གསུམ་གྱིས་ཉོན་མོངས་པའམ་ངལ་བར་བྱེད་པའི་ཉོན་ཡིད་ཆགས་སྡང་རགས་པ་དང་། མིག་གི་རྣམ་ཤེས་སོགས་སྒོ་ལྔའི་རྣམ་ཤེས་གསལ་ལ་རྟོག་མེད། དེ་སྟེང་ཡིད་ཤེས་འགྱུ་བ་ཕྲ་བ་བསྣན་པས་ཚོགས་དྲུག་གི་ཤེས་པ་གཟུགས་སོགས་ཡུལ་ལ་སྔ་ཕྱི་སྐྱེ་འགགས་ཀྱི་བར་མ་ཆད་པའི་རྒྱུན་བྱེད་ཅིང་། ཉོན་མོངས་ལས་བསགས་ཀྱི་ནུས་པ་ས་བོན་ཀུན་གཞི་ལ་འཇོག་པ་པོ་ཤེས་པ་སྔ་ཕྱིའི་རྒྱུ་བྱེད་པ་ཡིད་ཤེས་ཀྱི་འགྱུ་བ་ཤིན་ཏུ་ཕྲ་བ། དེ་མ་ཐག་ཡིད་ཅེས་གསུངས་ཏེ། དེ་མ་ཐག་ཡིད་དང་ཉོན་ཡིད་གཉིས་སུ་ཡོད་ཅིང་། དེ་མ་ཐག་ཡིད་དང་། ཉོན་ཡིད་དེ་གཉིས་ཀྱི་རྟེན་དུ་གྱུར་ཅིང་བག་ཆགས་སྣ་ཚོགས་དང་། དགེ་སྡིག་ས་བོན་ཐམས་ཅད་འཛིན་པ་ནི་འཁྲུལ་པ་བརྟགས་པའི་གཞི་ཞེས་བྱ་སྟེ། གཞུང་ལུགས་རྣམས་སུ་ཀུན་གཞིའི་རྣམ་ཤེས་དང་། བྱེ་བྲག་སྦྱོར་བ་དོན་གྱི་ཀུན་གཞི། བག་ཆགས་སྣ་ཚོགས་པའི་ཀུན་གཞི། ལེན་པའི་རྣམ་ཤེས། འཁྲུལ་པའི་སེམས། བདག་ཉིད་གཅིག་པའི་མ་རིག ལྷན་སྐྱེས་མ་རིག སྣང་གསུམ་འཕོ་བའི་བག་ཆགས། ཤེས་བྱའི་སྒྲིབ་པ་ཞེས་བྱ་བར་རྣམ་པར་བཞག་པ་སྟེ་དོན་གཅིག་མིང་གི་རྣམ་གྲངས་དག་གོ །ཀུན་གཞིའི་རྣམ་ཤེས་དང་ཉོན་ཡིད་ཁ་ནང་བལྟས། ཚོགས་དྲུག་ཁ་ཕྱིར་བལྟས། བྱེ་བྲག་ཡིད་ཤེས་ཕྱི་ནང་གཉིས་ཀའི་གྲོགས་བྱེད། མི་གཡོ་བའི་ལས་ནི། བསམ་གཏན་བཞིས། གཟུགས་ཁམས། གཟུགས་མེད་བཞིས་སྐྱེ་མཆེད་མུ་བཞིར་སྐྱེ་བ་ལེན་པའོ། །
གསལ་ཆ་ལ་རང་ངོ་མ་རིག་སྟེ་ཀུན་གཞིའི་རྣམ་ཤེས། སྐད་ཅིག་དང་པོ་ཡིད་ཤེས་ཕྲ་བ་ལ་འདུ་བྱེད་ཀྱི་ཉོན་ཡིད་གཡོས་པ་དང་། གསལ་ཆ་ཕྱི་ཡུལ་དང་། སྟོང་ཆ་ནང་བདག་གཞན་ཐ་དད་དུ་བཏགས། དེ་ལས་གཟུགས་སྒྲ་སོགས་དོན་མཐོང་བ་སྒོ་ལྔའི་རྣམ་ཤེས། ཚོར་བ་ཡིད་ཀྱི་རྣམ་ཤེས། འདུ་ཤེས་ཉོན་ཡིད།
ཕུང་པོ་ལྔ་ནི་སོ་སོར་དབྱེ་བ་ལ། ཡུལ་རྣམ་པར་རིག་པའི་མཚན་ཉིད་ཅན་གྱི་རྣམ་པར་ཤེས་པའི་ཕུང་པོ། གཟུགས་ཅན་གཞན་གྱིས་གཟུགས་སུ་རུང་བའི་མཚན་ཉིད་ཅན་གྱི་གཟུགས་ཀྱི་ཕུང་པོ། བདེ་སྡུག་བར་མ་ཉམས་སུ་མྱོང་བའི་མཚན་ཉིད་ཅན་གྱི་ཚོར་བའི་ཕུང་པོ། དངོས་པོ་སོགས་མཚན་མར་འཛིན་པའི་མཚན་ཉིད་ཅན་གྱི་འདུ་ཤེས་ཀྱི་ཕུང་པོ། ཡུལ་ལ་མངོན་པར་འདུ་བྱེད་པའི་མཚན་ཉིད་ཅན་གྱི་འདུ་བྱེད་ཀྱི་ཕུང་པོ་བཅས་ལྔ་ལས། དང་པོ་རྣམ་པར་ཤེས་པའི་ཕུང་པོ་ལ་དབྱེ་ན་བརྒྱད་དེ། ཀུན་གཞིའི་རྣམ་པར་ཤེས་པ་མེ་ལོང་དག་པའི་ངོས་ལྟ་བུ། ཤེས་པ་ཡུལ་དུ་མ་འཕྲོས་ལ་འཆར་གཞི་བྱེད་པ་དང་། ཡིད་ཀྱི་རྣམ་ཤེས་ཀྱི་ཡུལ་དོན་སྤྱི་དང་། རྗེས་ཀྱི་བློས་ཡུལ་ལ་དཔྱོད་པ་དང་། ཉོན་མོངས་པ་ཅན་གྱི་ཡིད་དགག་སྒྲུབ་ཏུ་བྱེད་པའི་ཤེས་པ་ལ་སོགས་པ་བྱེད་པ་དང་། སྒོ་ལྔའི་རྣམ་ཤེས་གཟུགས་མཐོང་བ་ལ་སོགས་པ་རྟོག་མེད་ལྔའོ། །དེའང་མཐོང་ཐོས་རེག་ཚོར་གྱི་ཆ་ནི་རྟོག་མེད་ཡིན་ལ། དེ་ལ་སོ་སོར་ཤེས་པ་ནི་ཡིད། དེ་ལ་དགག་སྒྲུབ་བྱེད་པ་ནི་ཉོན་ཡིད་དོ། །སྒོ་ལྔ་དང་ཡིད་ཤེས་ཙམ་གྱིས་ནི་ལས་མི་གསོག་ལ། ཉོན་ཡིད་ཀྱིས་ཀུན་གཞིའི་སྟེང་དུ་ལས་གསོག་པའོ། །ཀུན་གཞི་ནི་དེ་ཐམས་ཅད་པའི་རྟེན་ཡིན་ཏེ་རྟོག་མེད་ལུང་མ་བསྟན་ནོ། །དཔེར་ན་གང་དུའང་རྟོག་དཔྱོད་མེད་ཅིང་གསལ་དྭངས་མེད་པའི་ཤེས་པ་རང་སོའི་གནས་སྐབས་ལྟ་བུའོ། །དེས་མཚོན་པ་ཐམས་ཅད་དོ། །ཀུན་གཞིའི་རྣམ་ཤེས་ནི་ཤེས་པ་གསལ་དྭངས་ཡུལ་ལ་མ་འཕྲོས་པའི་གནས་སྐབས་སོ། །སྒོ་ལྔ་ནི་ཡུལ་དེ་གསལ་བར་སྣང་བའོ། །ཡིད་ནི་ཕྱི་ནང་འབྲེལ་རུང་འཛིན་པ་ཙམ་མོ། །ཉོན་ཡིད་ནི་དགག་སྒྲུབ་ཏུ་སྐྱེས་པའོ། །ཚོར་བ་ལ་གསུམ་སྟེ། ཡུལ་ཡིད་དུ་འོང་བ་ལ་བདེ་བ། མི་འོང་བ་ལ་སྡུག་བསྔལ། བར་མ་ལ་བཏང་སྙོམས་སུ་སྐྱེའོ། །འདུ་ཤེས་ལ་གསུམ་སྟེ། ཡུལ་ལ་འཇུག་པ་རྒྱ་ཆེ་བ། ཆུང་བ། བར་མ་ལའོ། །འདུ་བྱེད་ལ་སེམས་བྱུང་ལྔ་བཅུ་རྩ་གཅིག་སྟེ། ལྡན་པའི་འདུ་བྱེད་རེག་པ། ཡིད་ལ་བྱེད་པ། ཚོར་བ། འདུ་ཤེས། སེམས་པ་སྟེ་ཀུན་ཏུ་འགྲོ་བ་ལྔ་དང་། མོས་པ། འདུན་པ། དྲན་པ། ཏིང་ངེ་འཛིན། ཤེས་རབ་སྟེ་ཡུལ་སོ་སོར་ངེས་པ་ལྔ་དང་། དད་པ། ངོ་ཚ་བ། ཁྲེལ་ཡོད་པ། བག་ཡོད་པ། བཏང་སྙོམས། མི་འཚེ་བ། བརྩོན་འགྲུས། ཤིན་ཏུ་སྦྱངས་པ། འདོད་ཆགས་མེད་པ། ཞེ་སྡང་མེད་པ། གཏི་མུག་མེད་པའི་དགེ་བའི་རྩ་བ་སྟེ་བཅུ་གཅིག་དགེ་བ་དང་། འདོད་ཆགས། ཁོང་ཁྲོ། ང་རྒྱལ། མ་རིག་པ། འཇིག་ཚོགས་ལ་ལྟ་བ། ཐེ་ཚོམ་སྟེ་དྲུག་རྩ་བའི་ཉོན་མོངས་པ་དང་། ཕྲག་དོག སེར་སྣ། གཡོ། སྒྱུ། རྒྱགས་པ། རྨུགས་པ། རྒོད་པ། མ་དད་པ། ལེ་ལོ། གཡེང་བ། བག་མེད་པ། བརྗེད་ངས་པ། ཤེས་བཞིན་མ་ཡིན་པ། འཚེ་བ། ངོ་ཚ་མེད་པ། ཁྲེལ་མེད་པ། ཁྲོ་བ། ཁོན་འཛིན། འཆབ་པ། འཚིག་པ་སྟེ་ཉི་ཤུ་ཉེ་བའི་ཉོན་མོངས་པ་དང་། འགྱོད་པ། གཉིད། རྟོག་པ། དཔྱོད་པ་སྟེ་བཞི་ནི་གཞན་དུ་འགྱུར་བའོ། །དེ་རྣམས་ཀྱི་ནང་ནས་ཚོར་བ་དང་། འདུ་ཤེས་ལས་གཞན་པའི་བཞི་བཅུ་རྩ་དགུ་དང་། མིང་དང་། མཚན་མ་ལ་སོགས་པ་མི་ལྡན་པའི་འདུ་བྱེད་འཁོར་འདས་བསྐྱེད་པའི་བྱ་བྱེད་ཐམས་ཅད་དེ། བེམ་ཤེས་གང་ཡང་མི་ལྡན་པའི་འདུ་བྱེད་ནི། ཐོབ་པ་དང་། འགོག་པའི་སྙོམས་འཇུག་དང་། འདུ་ཤེས་མེད་པའི་སྙོམས་འཇུག་དང་། འདུ་ཤེས་མེད་པ་དང་། སྲོག་གི་དབང་པོ་དང་། སྐྱེ་བ་དང་། རྒ་བ། གནས་པ། མི་རྟག་པ། མིང་དང་། ཚིག་དང་། ཡི་གེའི་ཚོགས་དང་། སོ་སོ་སྐྱེ་བོ་དང་། འཇུག་པ་སོ་སོར་ངེས་པ་དང་། འབྱོར་པ་དང་། འབྲེལ་པ། གྲངས། གོ་རིམ། ཡུལ་དུས་ཚོགས་པ་ཞེས་བྱ་བའོ། །གཟུགས་ཀྱི་ཕུང་པོ་ལ་དབྱེ་ན་བཅོ་ལྔ་སྟེ། ས། ཆུ། མེ། རླུང་སྟེ་རྒྱུའི་གཟུགས་འབྱུང་བ་བཞི་དང་། གཟུགས། སྒྲ། དྲི། རོ། རེག་བྱ་སྟེ་ཡུལ་ལྔ་དང་། མིག རྣ་བ། སྣ། ལྕེ། ལུས་ཀྱི་དབང་པོ་སྟེ་དབང་པོ་ལྔ་དང་། རྣམ་པར་རིག་བྱེད་མ་ཡིན་པའི་གཟུགས་ཏེ་བཅོ་ལྔའོ། །དེ་ལ་རིག་བྱེད་མ་ཡིན་པ་ནི། རྡུལ་ལས་གྱུར་དང་མངོན་པར་སྐབས་ཡོད་དང་། །ཡང་དག་བླང་བ་ལས་བྱུང་གཟུགས་དང་ནི། །ཀུན་བརྟགས་པ་དང་དབང་བསྒྱུར་གཟུགས་ལྔའོ། །ཞེས་སོ། །
ཕྱིའི་རྟེན་འབྲེལ་སོགས་ཀྱི་སྐབས། ཕྱིའི་རྟེན་འབྲེལ་རྒྱུ་དང་འབྲེལ་བ་ནི། རྩ་བ་དང་། སྡོང་པོ་དང་། ཡལ་ག་དང་། ལོ་མ་དང་། མེ་ཏོག་དང་། འབྲས་བུའོ། །
རྐྱེན་དང་འབྲེལ་བ་ནི། སས་བརྟན། ཆུས་བརླན། མེས་སྨིན། རླུང་གིས་བསྐྱོད། ནམ་མཁས་གོ་ཕྱེས། དུས་ཀྱིས་རིམ་པར་འགྱུར་བའོ། །
ནང་གི་རྟེན་འབྲེལ་རྒྱུ་དང་འབྲེལ་བ་བཅུ་གཉིས་ནི། མདོ་ལས། མ་རིག་པའི་རྐྱེན་གྱིས་འདུ་བྱེད་སོགས་ཏེ་རིམ་པར། རྣམ་ཤེས། མིང་དང་གཟུགས། སྐྱེ་མཆེད་དྲུག རེག་པ། ཚོར་བ། སྲེད་པ། ལེན་པ། སྲིད་པ། ན་བ། སྐྱེ་བའི་རྐྱེན་གྱིས་རྒ་ཤི་དང་། མྱ་ངན་སྨྲེ་སྔགས་འདོན་པ་དང་། སྡུག་བསྔལ་བ། ཡིད་མི་བདེ་བ་དང་། འཁྲུགས་པ་རྣམས་འབྱུང་སྟེ། དེ་ལྟར་སྡུག་བསྔལ་གྱི་ཕུང་པོ་ཆེན་པོ་འབའ་ཞིག་པ་འདི་འབྱུང་བར་འགྱུར་རོ། །ཡང་རྐྱེན་དང་འབྲེལ་བ་དྲུག་ནི་གོང་ལྟར་ལགས། རྒྱས་པར་སཱ་ལུ་ཆེན་པོ་ལྗང་པའི་མདོ་ལས་འབྱུང་ངོ་། །
མ་བཅོས་རྒྱུན་གྱི་སྐད་ཅིག་མ་འདི་ཡིས་མ་ཟིན་པ་གང་ཡང་མེད་པ་བདེ་གཤེགས་སྙིང་པོ་ཆོས་ཀྱི་སྐུ་དེ་ཉིད་ལ་སྒྲིབ་བྱེད་འཁྲུལ་རྟོག་རྒྱུན་གྱི་སྐད་ཅིག་མ་འདི་ཡིས་མ་བསྐྱེད་པ་གང་ཡང་མེད་པ་གློ་བུར་གྱི་འཁྲུལ་པ་རེད་ཡིན་གསུངས།
ཕྱི་གསལ་སྣང་བའི་སྒོ་བརྒྱད་ནི། དབྱིངས་ཀ་དག་གི་ཡེ་གཞི་གཞོན་ནུ་བུམ་པ་སྐུའི་རྒྱ་རལ་ཏེ་ཡེ་ཤེས་ཀྱི་རླུང་གཡོས་པ་ལས། རིག་པ་གཞི་ནས་འཕགས་པའི་རང་སྣང་ལྷུན་གྲུབ་ཀྱི་སྒོ་བརྒྱད་ཤར་དུས་སྟེང་དུ་ཀ་དག་ཆོས་སྐུའི་སྣང་བ་ནམ་མཁའ་སྤྲིན་མེད་པ་ལྟ་བུ། ཐད་ཀར་ལོངས་སྐུ་འོད་གསལ་གྱི་ཞིང་ཁམས་ནམ་མཁའི་དབྱིངས་ཁྱབ་པ། དེའི་རྩལ་ལས་འོག་ན་གཞི་སྣང་ཆེན་པོ་དང་། དེའི་རྩལ་ལས་འོག་ན་ལོངས་སྐུའི་སྣང་བ་དང་། ཕྱོགས་མཚམས་ན་རང་བཞིན་སྤྲུལ་སྐུའི་ཞིང་སྣང་དང་། མར་འོག་ན་འཁོར་བའི་སྒོ་ལས་འགྲོ་དྲུག་རང་སྣང་གི་ཞིང་ཁམས་ཚད་མེད་པ་སྟེ། དེ་ཐམས་ཅད་ལྷུན་གྲུབ་སྒོ་བརྒྱད་ཀྱི་སྣང་བ་ལས་རང་ཤར་བས་འཁོར་འདས་ཀྱི་སྣང་བ་ཆེན་པོ་དུས་གཅིག་ལ་ཤར་བ་ཞེས་བྱ་སྟེ། ནང་གསལ་ལས་ཕྱི་གསལ་དུ་ཤར་དུས་ངོ་བོའི་སྣང་བ་གོ་མ་འགགས་པར་རང་གསལ། རང་བཞིན་གྱི་སྣང་བ་འོད་ལྔར་ཡེ་གདངས། ཐུགས་རྗེའི་སྣང་བ་སྤྲིན་མེད་པའི་ནམ་མཁའ་ལྟ་བུས་གོ་ཕྱེ་བའི་ཆ་ལས་རང་སྣང་བའོ། །ཤར་ལུགས་ཀྱི་སྒོ་བརྒྱད་ནི་བཀྲ་ཤིས་མཛེས་ལྡན་ཆེན་པོའི་རྒྱུད་ལས། ཐུགས་རྗེ་ལྟར་འཆར་བའི་གོ་མ་འགགས་པ། འོད་ལྟར་འཆར་བའི་སྣང་བ་མ་འགགས་པ། ཡེ་ཤེས་ལྟར་འཆར་བའི་ལོངས་སྤྱོད་མ་འགགས་པ། སྐུ་ལྟར་འཆར་བའི་ངོ་བོ་མ་འགགས་པ། གཉིས་མེད་ལྟར་འཆར་བའི་ལྟ་བ་མ་འགགས་པ། མཐའ་གྲོལ་ལྟར་འཆར་བའི་ཐབས་མ་འགགས་པ། དག་པ་ཡེ་ཤེས་ཀྱི་འཇུག་སྒོ་མཐར་ཕྱིན་པ། མ་དག་པའི་ཐུགས་རྗེ་མ་འགགས་པ། འདོད་ཡོན་གྱི་ནོར་བུ་རིན་པོ་ཆེ་ལྟ་བུའོ། །ཞེས་པ་ལྟར་རོ། །འདི་ཉིད་འཇམ་གྲགས་མཆོག་གིས་རྣམ་ཤེས་ཚོགས་བརྒྱད་དང་དོན་གཅིག་རེད་གསུངས།
སྙིང་པོ་ལས་གསུངས་པ་གསང་སྙིང་།
ཆོས་མངོན་པའི་མདོ་ལས། སེམས་ཅན་སྤྱི་མཚན་ལྟར་ན་འཁོར་བ་ལ་ཐོག་མཐའ་མེད། གང་ཟག་སྒོས་མཚན་དུ་བྱས་ན་འཁོར་བ་ལ་ཐོག་མ་མེད་པར་གྱུར་ཀྱང་རིགས་སད་ནས་གྲོལ་བའི་དུས་ན་སྲིད་པ་ཐ་མའི་རྒྱུ་མཚན་དང་ལྡན་པའོ། །གཞི་སོང་ནས།
བློ་བག་ཆགས་ངན་གོམས་རྒྱུད་ཤིང་ལྟར་གྱོང་སྟེ། དཔེར་ན། ཞིང་ཐ་རྒོད་ཅེས་པ་ས་རྒོད་སྤང་རྒོད་སྲ་བ་འདུལ་དཀའ་བ།
འབྲུ་སྐྱོན་མེད་ཅེས་པ་བཙའ་སད་རུལ་སྐྱོན་མེད་པ།
ལམ་གྱི་རྩ་བ་རྡོ་རྗེ་སློབ་དཔོན་ནི༔ སོགས་ཀྱི་སྐབས། དཔེ་གསུམ་ནི། ལམ་མཁན། སྐྱེལ་མ། མཉན་པ་གསུམ་ནི་གཞུང་དུ་གསལ། ལང་གཤེགས་ལས། ཇི་སྲིད་འདུ་ཤེས་ཡོད་ཀྱི་བར། །ཐེག་པའི་མཐའ་ལ་ཐུག་པ་མེད། །ཅེས་གསུངས་པ་ལྟར། ཐེག་པ་མཐའ་ཡས་པ་དེ་ལ་བརྟེན་ནས་ལམ་གྱི་རིམ་པ་ཡང་མཐའ་ཡས་པ་རྣམས་ཐོས་བསམ་སྒོམ་གསུམ་གྱིས་ཆོས་ཀུན་གྱི་དེ་ཉིད་ཕྱེད་པ། ཁ་ན་མ་ཐོ་ཞེས་པ་ལག་ཏུ་ལེན་པ་ལྟ་ཅི་སྨོས་ཁ་ནས་བརྗོད་མི་ཕོད་པའམ་སྨྲ་མི་རུང་བ་ཡིན་གསུངས།
མཐའ་དྲུག་ཚུལ་བཞིའི་བྱེ་བྲག་ཕྱེད། །ཅེས་པ་ནི། དེ་ཡང་གལ་པོར། རྒྱས་བཤད་མཐའ་ནི་རྣམ་པ་དྲུག །དྲང་དོན་ངེས་དོན་དགོངས་པས་བཤད། །དགོངས་མིན་སྒྲ་ནི་ཇི་བཞིན་པ། །ཇི་བཞིན་མ་ཡིན་ཉིད་དུ་བཤད། །ཅེས་པ་ལྟར་དྲུག་གི དྲང་ངེས་གཉིས་ནི། དེ་ཡང་། རྡོ་རྗེའི་ཚིག་གཅིག་གིས་གདུལ་བྱ་ཡང་དག་པའི་སྐལ་པ་དངོས་སུ་མེད་པ་དང་། ཡོད་པ་གཉིས་ལ་དོན་ཐ་དད་དུ་སྟོན་པ་སྟེ། མེད་པ་རྣམས་ལ་རྒྱལ་བས་དེ་སྦས་ནས་དེ་ལ་དྲང་བའི་ཕྱིར་བསྐྱེད་རིམ་ཡན་ལག་དང་བཅས་པ་སྟོན་པ་ལྟ་བུ་ནི་དྲང་དོན་གྱི་བཤད་པའོ། །ངེས་དོན་ལ་གཉིས་ལས། མཚན་ཉིད་ཡང་དག་བསྐྱེད་རིམ་པ་དང་ཐུན་མོང་བ་ནི་ག་བུར་ནི་ཁུ་བའོ། །ཞེས་སོགས་ཡེ་ཤེས་རྡོ་རྗེ་ལས་གསུངས་པ་ལྟ་བུའོ། །རྣལ་མ་ཡང་དག་པ་ནི། རྒྱུ་རྒྱུད་རང་བཞིན་ལྷན་སྐྱེས་དང་རྫོགས་རིམ་གྱི་ཕྱོགས་ཏེ། དེ་དག་གི་དོན་སྟོན་པ་ནི་ངེས་དོན་ནོ། །མཆོག་འདོད་པ་རྣམས་ལ་དེ་ཁོ་ན་ཉིད་སྟོན་པ་སྟེ་སློབ་དཔོན་མེད་པར་འཇུག་པ་དགག་ཕྱིར། ཁྱོད་ཀྱིས་སྲོག་ཆགས་བསད་པར་བྱ། །ཞེས་པ་ལྟ་བུ་འཇིག་རྟེན་ཡ་རབས་ཀྱིས་སྨད་པས་དེ་དག་དང་འགལ་བའི་ཚིག་སྦྱོར་གྱིས་གསུང་ནི་དགོངས་བཤད་དེ། སྲོག་ཆགས་གསོད་པ་ནི་ལས་རླུང་འགོག་པ་ལ་དགོངས་པ་ལྟ་བུ་ཡིན་ལ། འགལ་བའི་ཚིག་ནི་ཤན་པ་སོགས་རྗེས་སུ་བཟུང་བའི་ཕྱིར་ཡང་ཡིན་ནོ། །གཞན་ཡང་། རྡོ་རྗེའི་ཚིག་ཐ་དད་པས་བསྐྱེད་རྫོགས་ཀྱི་དོན་གཅིག་དེ་དང་འགལ་བའི་ཚིག་གི་སྦྱོར་བས་བཅིངས་ཏེ་བརྗོད་དོན་དགོངས་གཞི་ལ་ལྟོས་ནས་གོ་དགོས་པ་ནི་དགོངས་བཤད་དོ། །རྗོད་བྱེད་དངོས་བསྟན་གྱིས་བརྗོད་དོན་དགོངས་གཞི་ལ་ལྟོས་མི་དགོས་པ་ནི་དགོངས་མིན་ཏེ། དེ་ཡང་དགོངས་བཤད་ཀྱི་སྣོད་དབང་བརྟུལ་རྣམས་ལ་བསྐྱེད་རིམ་པའི་ཆོས་ཀྱི་དེ་ཁོ་ན་ཉིད་ཐམས་ཅད་སྟོང་པ་དང་། འོད་གསལ་སོགས་གསལ་བར་སྟོན་པ་ནི་དགོངས་པ་ཅན་མིན་པའི་བཤད་པའོ། །དོན་དང་མིང་འཇིག་རྟེན་པའི་བསྟན་བཅོས་སོགས་ལ་ཡོངས་སུ་གྲགས་པའི་ཚིག་གིས་གསུངས་པ་ཕྱིའི་དཀྱིལ་འཁོར་དང་། སྦྱིན་སྲེག་གཏོར་མ་ལ་སོགས་པའི་ལས་ཚོགས་ཀྱི་ཆོ་ག་ཞིབ་མོ་ལ་སྤྱོད་པ་རྣམས་རྒྱུད་སྡེ་འོག་མ་དང་མཐུན་པར་གསུངས་པ་ནི་སྒྲ་ཇི་བཞིན་ནོ། །འཇིག་རྟེན་པའི་བསྟན་བཅོས་ལ་མ་གྲགས་ཤིང་དེ་བཞིན་གཤེགས་པའི་གསང་བའི་སྐད་ཀྱིས་བརྡ་ཡིས་བཅིངས་པ། རླུང་བཅུའི་ རྩ་བ་དང་ཡན་ལག་གི་རླུང་བཅུའི་མིང་ལ། ཀོ་ཊཱ་ཁྱ། ཀོ་ཊ་བ། ཀོ་ཊ། ཀོ་ཊ་བྷ་ཤྩ། ཀོ་ཊཱ་ར་ག ཀོ་ལ་ཁྱ། ཀོ་ལ་ཝ། ཀོ་ལ། ཀོ་ལ་བྷ་ཤྩ། ཀོ་ལསྟ། ཞེས་སོ། །མཆན། མིང་ལ། ཀོ་ཊཱ་ཁྱ་ལ་སོགས་པ་དང་། འདིར་སྲོག་རླུང་སོགས་སོ། །རྒྱུད་གསང་བའི་སྙིང་པོར་སྦྱོར་སྒྲོལ་ལ་ཨཱ་ལི་ཀཱ་ལི་ཞེས་པ་ལྟ་བུ་ནི་སྒྲ་ཇི་བཞིན་མ་ཡིན་པ་སྟེ། གསང་བའི་ཚིག་དང་དོན་ཐམས་ཅད་འདི་ལས་མི་འདའ་བས་མཐའ་དྲུག་ཅེས་བྱའོ། །
ཚུལ་བཞི་ནི། གལ་པོ་ལས། བཤད་པའི་ཚུལ་བཞི་ཁྱོད་ལ་བསྟན། །ཚིག་སྤྱི་སྦས་དང་མཐར་ཐུག་ཡིན། །ཚིག་གི་དོན་ནི། རྣམ་དབྱེ་ཚིག་ཕྲད་ལ་སོགས་པའི་སྒོ་ནས་ཡི་གེའི་འབྲུ་ནོན་དོན་ཙམ་ལ་གཞོལ་པའི་བཤད་པ་སྒྲ་ཚད་ཀྱི་གཞུང་དང་མཐུན་པར་བཀོད་པ་སྟེ། ཚིག་དོན་རྣམས་ཡི་གེའི་དོན་ཞེས་ཟེར་རོ། །སྤྱི་དོན་ལ་མདོ་སོགས་ཀྱི་དང་། བསྐྱེད་རིམ་པའི་སྤྱི་དོན་གཉིས། དང་པོ་མདོ་སོགས་ལ་ཞུགས་པའི་འགྱོད་པ་ཟློག་པ་ནི། དཀའ་ཐུབ་སྡོམ་པ་མི་ཟད་པ། །བསྟེན་ཀྱང་འགྲུབ་པར་མི་འགྱུར་གྱི། །འདོད་པའི་ཡོན་ཏན་ཐམས་ཅད་ནི། །བསྟེན་ན་མྱུར་དུ་འགྲུབ་པར་འགྱུར། །ཞེས་གསུངས་པས། སྔགས་ནང་པའི་ལམ་བདེ་ཞིང་མྱུར་བ་འདི་ལྟ་བུ་ལ་མ་ཞུགས་པར་སྔར་མདོའམ་བྱ་སྤྱོད་སོགས་ལ་ཞུགས་པ་མ་ལེགས་སོ་སྙམ་དུ་འགྱོད་ན། འཁོར་བ་ཡིད་འབྱུང་བ་དང་། བྱང་ཆུབ་སེམས་ལ་འདོད་པ་བསྐྱེད་པ་སོགས་ཀྱིས་མདོ་ལ་མ་ཞུགས་པར་འདི་ལ་འཇུག་བྱ་མིན་ཞིང་། དེ་དག་ཀྱང་འདི་ཡི་ལམ་སྟེགས་ཏེ། འདི་ཉིད་ལས། ས་རྣམས་ཁྱད་པར་བཀོད་པ་ཡང་། །གསང་བའི་སྙིང་པོར་འགྲོ་བའི་ལམ། །ཞེས་གསུངས་པའི་ཕྱིར་དང་། མདོ་ལས་ཀྱང་། ཐབས་ཆེན་དག་དང་ལྡན་པ་ལ། །ཉོན་མོངས་བྱང་ཆུབ་ཡན་ལག་འགྱུར། །ཞེས་དབང་རྣོན་ཐབས་ཤེས་ཁྱད་པར་ཅན་དང་ལྡན་ན་ཚོགས་ཀྱི་བྱ་བ་རླབས་ཆེན་གཅིག་གིས་བསྐལ་པ་མང་པོའི་ཚོགས་ཟླུམ་པ་སོགས་བདེ་མྱུར་གྱི་ལམ་མདོ་སོགས་ཀྱང་བཞེད་པས་སྤྱིའི་དོན་ཞེས་བྱའོ། །གཉིས་པ་སྔགས་ལ་ཞུགས་པའི་འགྱོད་ཟློག་ནི། མདོ་དང་བྱ་སྤྱོད་སོགས་སུ་སྟོན་པས་ཁྲུས་དང་གཙང་སྦྲ་དང་སྨྱུང་གནས་སོགས་གསུངས་ལ། འདིར་ནི་དེ་བཀག་སྟེ་བཤང་གཅི་ཁུ་ཁྲག་སོགས་ཀྱིས་ལྷ་མཆོད་ཅིང་རང་ཡང་བཟའ་བ་གཙང་དམེ་མེད་པར་ཁྱི་ཕག་ལྟ་བུའི་ཆོས་དང་། སྦྱོར་སྒྲོལ་སོགས་འཚེ་བ་ཆོས་སུ་སྨྲ་བས་མུ་སྟེགས་ཀྱི་ཆོས་སོ་སྙམ་དུ་འགྱོད་ན། དབང་བརྟུལ་ལ་སྤྱི་དོན་ནི། འདིར་མུ་སྟེགས་ཀྱི་ལུགས་ལྟར་ཐབས་ཤེས་ཁྱད་པར་ཅན་དང་བྲལ་བའི་ཁྲུས་དང་གཙང་སྦྲ་སོགས་བཀག་གི སྡིག་སྒྲིབ་དག་པའི་ཁྲུས་སོགས་ནི་འདིར་ཡང་བཞེད་དེ། དེས་ན་བཤང་གཅི་ཟ་བ་སོགས་ནི་ཡུལ་དབང་རོ་གཅིག་པའི་དེ་ཁོ་ནའི་རྣལ་འབྱོར་བྱེད་པའོ། །ཞེས་པ་སོགས་སོ། །དབང་རྣོན་ལ་སྤྱི་དོན་ནི། དཀའ་ཐུབ་སོགས་དང་མི་ལྡན་པས་འགྲུབ་པར་བྱ་རྒྱུད་དམ་ཚིག་གསུམ་བཀོད་སོགས་ལས་གསུངས་ཤིང་། གཙང་དམེའི་ཞེན་པ་མ་སྤངས་ན་ཆོས་ཀྱི་དོན་མི་རྟོགས་ཤིང་། གཙང་བ་ལ་ཞེན་ཅིང་མི་གཙང་བ་ལ་སྡང་བ་སོགས་ནི་སྙིང་པོ་མེད་པས་མཉམ་ཉིད་ཀྱི་ཡེ་ཤེས་ཐོབ་པར་མི་འགྱུར་བས་ཞེན་པ་སྤངས་ཕྱིར་རོ་སྙོམས་སུ་སྤྱོད་པ་ནི་མདོ་བྱ་རྒྱུད་སོགས་ལས་ཀྱང་བཞེད་ཅིང་། མི་ནག་མདུང་ཐུང་ཅན་བསད་པ་དང་། དེད་དཔོན་གྱི་བུ་མོ་ལ་བགྲོད་པ་སོགས་སེམས་དགེ་བས་སྦྱོར་སྒྲོལ་ལ་སྤྱད་ཀྱང་ཉེས་པས་མི་གོས་ཤིང་བསོད་ནམས་དཔག་མེད་འཕེལ་བས་བསླབ་བྱ་ཐུན་མོང་བའི་ཕྱིར་སྤྱི་དོན་ཞེས་བྱའོ། །གསུམ་པ་བསྐྱེད་རིམ་པའི་སྤྱི་དོན་ནི། རིན་ཆེན་ཁ་དོག་སྣ་ལྔ་པ། །སྣ་ཡི་རྩེ་མོར་རྟག་ཏུ་བསྒོམ་ཞེས་པ་ལྟ་བུ་འདོད་ཆགས་ཆོས་སྦས་ཀྱི་སྣོད་མ་ཡིན་པ་ལ་རིགས་ལྔའི་མཚན་མ་ཕྲ་མོ་ཀུན་རྫོབ་ཀྱི་སྣ་རྩེར་བསྒོམ། ཞེས་བསྐྱེད་རིམ་ཕྱི་པ་དང་སྤྱི་དོན་དུ་བཤད་པ་ལྟ་བུ་དང་། གཞན་ཡང་རྟེན་གཞལ་ཡས་ཁང་དང་བརྟེན་པ་ལྷ་བསྒོམ་པ་སོགས་བསྐྱེད་རིམ་དང་འབྲེལ་བ་རྣམས་ཏེ། བསྐྱེད་རྫོགས་གཉིས་ཀའི་ཐུན་མོང་གི་བསླབ་བྱ་ཡིན་པའི་ཕྱིར་སྤྱི་དོན་ནོ། །སྦས་དོན་ནི། རྣལ་འབྱོར་ཕོ་མོ་འཁྲིག་པའི་འདོད་ཆགས་སྤྱོད་པ་སྟེ་ལས་རྒྱ་དང་སྙོམས་པར་འཇུག་པའི་ཆོ་ག་གསལ་བར་སྟོན་པ་སོགས་ནི་ཚོགས་སུ་བརྗོད་པ་ངོ་ཚ་བས་དབྱུང་བར་མི་འོས་ཕྱིར་སྦས་པ་ནི་འདོད་ཆགས་ཆོས་སྦས་དང་། རང་བྱིན་གྱིས་རློབས་པ་རྩ་རླུང་ཐིག་ལེའི་རྫོགས་རིམ་སོགས་ཀུན་རྫོབ་པའི་སྦས་པ་སྟེ། སྤྱིར་མཐའ་གཉིས་ཀྱི་དབུས་སུ་ཆུད་པས་སྙིང་པོ་ལྟ་བུར་གྱུར་པའི་ཕྱིར་སྦས་པའོ། །འདིར་སྙིང་པོ་རབ་འབྲིང་ཐ་མའི་དོན་ནི། སྒྱུ་ལུས་ཀྱི་རིམ་པ་དྲི་མ་མངོན་གྱུར་སྲབ་མོས་གཡོགས་པའི་སྙིང་པོ་རབ་སྟེ་ཀུན་རྫོབ་བདེན་པ་རྟོགས་པའི་སྦས་པ་དང་། དེའི་རྒྱུ་སྣང་མཆེད་ཐོབ་གསུམ་གྱི་ཡེ་ཤེས་ནི་དྲི་མ་འབྲིང་གིས་གཡོགས་པའི་སྙིང་པོ་འབྲིང་དང་། དེའི་རྒྱུ་ཡིད་དབེན་ཐུགས་རྡོ་རྗེར་བཏགས་པ་དང་། ངག་དབེན་གསུང་རྡོ་རྗེར་བཏགས་པ་དང་། ལུས་དབེན་སྐུ་རྡོ་རྗེར་བཏགས་པ་ནི། དྲི་མ་ཆེན་པོའི་སྙིང་པོ་སྟེ་རྣལ་མ་ཆུང་ངུ་ཡིན་པས་སྦས་པ་སྟེ་དེ་བཤད་པའང་སྦས་པའི་བཤད་པའོ། །མདོར་བསྡུ་ན་གབ་སྦས་གཉིས་སོ། །མཐར་ཐུག་ནི་དེ་དག་གི་རྒྱས་གདབ་ཏུ་གྱུར་པ་དོན་དམ། འོད་གསལ་གྱི་རྫོགས་རིམ་པ་ནི་ལམ་གྱི་མཐར་ཐུག་དང་། བདེན་གཉིས་ཟུང་འཇུག་གི་རིམ་པ་ནི་འབྲས་བུའི་མཐར་ཐུག་སྟེ། དེ་བཤད་པ་ནི་མཐར་ཐུག་གི་བཤད་པ་ཡིན་ལ། ཚུལ་བཞི་ག་རྡོ་རྗེའི་ཚིག་གཅིག་ལ་དབང་པོ་མི་འདྲ་བའི་སྒོ་ནས་འཆད་དགོས་པའི་ཕྱིར། ཚིག་དེའི་བརྗོད་བྱ་ལྷག་མ་མ་ལུས་པར་མུར་ཐུག་པས་མཐར་ཐུག་པའོ། །དེའང་སྤྱི་ཙམ་དུ་ཡི་གེའི་དོན་སྒྲ་དང་བརྡ་དག་ལ་བརྟེན་ནས་ཚིག་གི་འབྲུ་ནོན་དུ་བཤད་པ་དང་། སྤྱི་དོན་མདོ་སོགས་ཐུན་མོང་བ། སྦས་པའི་བླ་མེད་ཀྱི་ཟབ་དོན་ཐུན་མོང་མ་ཡིན་པ། མཐར་ཐུག་དེ་ལས་སློབ་པ་དང་། མི་སློབ་པའི་ཟུང་འཇུག་ལ་མཚམས་སྦྱོར་བའི་ཚུལ་ལོ། །ཆགས་མེད་རིན་པོ་ཆེས་རྒྱུད་ཚིག་རེ་ལ་འབྲུ་དོན་སྤྱི་དོན་དངོས་བསྟན་ཤུགསབསྟན་བཞི་རེ་གོ་རྒྱུ་ཡོད་གསུངས་པ་ཡང་འདི་དང་དགོངས་པ་མཐུན་ཆེ། མན་ངག་འདི་དག་མི་ལྡན་པར་བསམ་པའི་རྟོག་དཔྱོད་ཇི་ཙམ་ཞིབ་ཀྱང་ཡང་དག་པའི་ཤེས་རབ་བསྐྱེད་པར་མི་ནུས་ལ། འདི་དག་ལྡན་པས་མདོ་སྔགས་ཀྱི་ཚུལ་ལ་གཞལ་ན་བསམ་བྱུང་གི་ཤེས་རབ་དྲི་མ་མེད་པ་སྐྱེ་བར་འགྱུར་རོ། །མདོར་ན་ཚུལ་ཁྲིམས་ལྡན་པས་ལུས་ངག་གི་ཀུན་སྤྱོད་གཙང་བ། ལྷག་བསམ་ལྡན་པས་གདུལ་བྱ་རྗེས་སུ་འཛིན་པ། ཤེས་རབ་ལྡན་པས་ཤེས་བྱ་ལ་མཁས་པའོ། །སྔགས་ལ་དེ་སྟེང་ཉམས་མྱོང་བརྒྱུད་པར་ལྡན་པ་དགོས། དེ་ཐམས་ཅད་ཀྱི་ནང་ནས་ལྷག་བསམ་ཕན་སེམས་སྙིང་རྗེ་དང་ལྡན་པ་གལ་ཆེ། དྲོད་རྟགས་དང་ལྡན་པ་ཞེས་པ་ནི། ཆོས་བརྒྱད་མགོ་སྙོམ་འདོད་ཡོན་གྲོགས་སུ་འཆར་བ་དྲོད་ཆུང་། ཚར་གཅོད་རྗེས་འཛིན་ལྟ་སྟངས་གྲུབ་སོགས་དྲོད་འབྲིང་། དེ་ཡན་ཆད་དྲོད་ཆེན་པོ་ཡིན། ཚོགས་སྦྱོར་སོགས་ལམ་ལྔ་ལ་དྲོད་སྦྱར་བར་བྱ་བ་ཡིན། མཁྱེན་བརྩེ་ནུས་གསུམ་ནི་གཞུང་དུ་རྒྱས་པར་གསལ།
རྙེད་པ་འབུལ་བ། བཀུར་སྟི་གདན་འདིང་ཞེས་སོགས། རིམ་གྲོ་སྲི་ཞུའི་ཞབས་ཏོག སྒྲུབ་པ་ཉམས་ལེན་ཏེ། ཞབས་ཏོག་རྣམ་གསུམ་མོ། །བདོག་རྒུ་སྟེ་ཡོད་རྒུ་ཐམས་ཅད།
དབུལ་སེལ་དགོས་འབྱུང་གི་ནོར་བུ། འཆི་གསོས་བདུད་རྩིའི་སྨན། སྲོག་གནས་པའི་དོན་སྙིང་སྟེ་འདུ་ཤེས་གསུམ། བསྒྲིམ་ཆེས་པ་བློ་རིག་བསྒྲིམས་ཏེ་བག་ཡོད་པ།
གསང་བ་གསུམ་ནི་སྐུ་གསུང་ཐུགས་ཀྱི་རྣམ་ཐར། དེ་ཡང་འདུས་པ་ལས། སྐལ་ལྡན་རིགས་ཀྱི་བུ་ཞེས་བོས་ནས། བལྟ་བར་བྱ་བའི་ཡུལ་རྡོ་རྗེ་སློབ་དཔོན་ནི་གང་གིས་བལྟ་ན། དེ་བཞིན་གཤེགས་པ་སངས་རྒྱས་རྣམས་དང་དེའི་ཐུགས་ཀྱི་སྲས་བྱང་ཆུབ་ཀྱི་སེམས་དཔའ་རྣམས་ཀྱིས་སྟོང་ཉིད་སྙིང་རྗེའི་སྙིང་པོ་ཅན་བྱང་ཆུབ་སེམས་མི་ཕྱེད་པ་རྡོ་རྗེ་ཇི་ལྟ་བ་བཞིན་ཏུ་བལྟ་བར་བྱའོ། །འཇམ་གྲགས།
སློབ་མའི་མཚན་ཉིད་སྐབས། གསང་སྙིང་ལས། སྣོད་ལྡན་ངང་ཚུལ་སོགས་ཀྱི་དོན་ནི། དད་པ་ཆེ་བས་བླ་མ་ལ་གུས་པ། བརྩོན་པ་ཆེ་བས་ཆོས་ལ་སྤྲོ་བ། ཤེས་རབ་ཆེ་བས་དབང་པོ་རྣོ་བ། དམ་ཚིག་གི་གསང་སྒོ་ཐུབ་པ་སྟེ་སྣོད་ལྡན། ངང་ཆུ་རྒྱུན་ལྟར་རིང་བ། ཚུལ་དགེ་སྦྱོང་ལྟར་ཞིབ་པ། བསམ་པ་གསེར་ལྟར་བཟང་བ། བློ་རི་རབ་ལྟར་བརྟན་པ། ལུས་དང་ལོངས་སྤྱོད་ཐམས་ཅད་ཆོས་དང་བླ་མའི་ཕྱོགས་ལ་གཏོང་བའོ། །
གང་ལའང་མི་བསྙེངས་ཤིང་ཞེས་པ་ནི་མི་འཇིགས་པའི་དོན་དུ་གསུངས། ཨོ་རྒྱན་རིན་པོ་ཆེས། དད་བརྩོན་ཤེས་རབ་གསུམ་དགོས་ཚུལ། དད་པ་མེད་ན་གསང་སྔགས་ལེའུ་བདུན་ཟིན་བྲིས་ལས། ཀྱི་སྣོད་དུ་མི་རུང་སོགས་རྒྱས་པར་གསུངས་སོ། །
གུར་ལས་གདུལ་བྱ་དམན་པ་རྣམས་ལ་བྱ་བའི་རྒྱུད་དང་། བྱ་མིན་རྣལ་འབྱོར་རྒྱུད། དེའི་ལྟག་ལ་ཡོད་པ་སྟེ་གོང་དུ་ཡོད་པ་བྱ་རྒྱུད་ཀྱི་སྣོད་ལས་བཟང་བའི་གང་ཟག ཚིག་ཕྱི་མ་གཉིས་ཀྱང་དེ་བཞིན་ནོ།།
ཐོད་རྒལ་ཞེས་པ་ལམ་གོང་མར་འཕར་ཞིང་བར་མ་ལྟ་བུ་སྐྱུར་བའི་དོན།
འདུ་འཛི་ནི་སྐྱེ་བོ་མང་པོ་འདུ་ཞིང་དེ་ལ་གཏམ་དང་བྱ་བྱེད་མང་པོ་བྱེད་ནས་འཛིངས་པས་བློ་གཡེང་བའི་དོན། གྲོང་ལས་རྒྱང་གྲགས་བརྒལ་བ་བས་མཐའ།
ལྷག་བསམ་བསྐུལ་བའི་མདོ་ལས། བྱམས་པ་འདུ་འཛིའི་ཉེས་དམིགས་ནི་ཉི་ཤུ་པོ་འདི་དག་ཡིན་ཏེ། ཉི་ཤུ་གང་ཞེ་ན། བྱམས་པ་འདི་ལ་ལུས་ཀྱིས་མ་བསྡམས་པ་ཡིན། ངག་གིས་མ་བསྡམས་པ་ཡིན། ཡིད་ཀྱིས་མ་བསྡམས་པ་ཡིན། འདོད་ཆགས་ཆེ་བ་ཡིན། ཞེ་སྡང་ཆེ་བ་ཡིན། གཏི་མུག་ཆེ་བ་ཡིན། འཇིག་རྟེན་པའི་གཏམ་གྱིས་ཀྱང་གོས་པ་ཡིན། འཇིག་རྟེན་ལས་འདས་པའི་གཏམ་ལས་ཡོངས་སུ་ཉམས་པ་ཡིན། ཆོས་ལ་མ་གུས་པ་ལ་བརྟེན་པ་ཡིན། ཆོས་ཡོངས་སུ་སྤངས་པ་ཡིན། དེ་ལ་བདུད་ཀྱིས་གླགས་རྙེད་པ་ཡིན། བག་མེད་པ་ལ་བརྟེན་པ་ཡིན། བག་མེད་པ་དང་ལྡན་པ་ཡིན། དེ་ལ་རྟོག་པ་དང་དཔྱོད་པ་ཤས་ཆེ་བ་ཡིན། མང་དུ་ཐོས་པ་ལས་ཡོངས་སུ་ཉམས་པ་ཡིན། ཞི་གནས་དང་ལྷག་མཐོང་མི་འཐོབ་པ་ཡིན། མྱུར་དུ་ཚངས་པར་སྤྱོད་པར་མི་འགྱུར་བ་ཡིན། སངས་རྒྱས་ལ་དགའ་བ་ལས་ཡོངས་སུ་ཉམས་པ་ཡིན། ཆོས་ལ་དགའ་བ་ལས་ཡོངས་སུ་ཉམས་པ་ཡིན། དགེ་འདུན་ལ་དགའ་བ་ལས་ཡོངས་སུ་ཉམས་པ་ཡིན། བྱམས་པ་ཉི་ཤུ་པོ་དེ་དག་ནི་འདུ་འཛི་ལ་དགའ་བའི་ཉེས་པ་ཡིན་པ་རིགས་པར་བྱ་སྟེ། བྱང་ཆུབ་སེམས་དཔས་གང་དག་ལ་བརྟགས་ནས་གཅིག་པུར་དགའ་བ་ལ་དགའ་ཞིང་ཡོངས་སུ་སྐྱོ་བར་ཡང་མི་འགྱུར་བ་ཡིན་ནོ། །ཞེས་སོ། །
མདོ་ལས། གང་གིས་བསྐལ་པ་བྱེ་བ་མང་པོ་རུ། །སངས་རྒྱས་བྱེ་བ་མང་པོ་མཆོད་པ་བས། །དབེན་པའི་གནས་སུ་གོམ་པ་བདུན་བོར་ན། །འདི་ནི་དེ་བས་བསོད་ནམས་ཁྱད་པར་འཕགས། །ཞེས་སོ། །སྒོ་གསུམ་ལ་བྱིན་རླབས་འཇུག་ཅེས་པ་ནི། གསང་སྔགས་བྱིན་རླབས་ཀྱི་ལམ། བྱིན་རླབས་མོས་གུས་ཀྱི་ལམ། མོས་གུས་གསོལ་འདེབས་ཀྱི་ལམ་མོ། །
འབྱོར་པ་བཅུ་ལ་ཁྱད་པར་མེད། །དལ་བ་བརྒྱད་ཀྱི་ཁྱད་པར་ནི། རང་རྒྱུད་རྟེན་གྱི་མི་ཁོམ་པ་བརྒྱད་གཞུང་དུ་གསལ། རིས་ཆད་བློ་ཡིས་མི་ཁོམ་པ་བརྒྱད། འཕྲལ་བྱུང་རྐྱེན་གྱིས་མི་ཁོམ་པ་བརྒྱད་རྣམས་ཀྱང་ཡོད། དེ་གང་ཡིན་ཞེ་ན། ཡིད་བཞིན་མཛོད་ལས། འཆིང་བ་དམ་ལྡན་ཀུན་སྤྱོད་ཤིན་ཏུ་ངན། །འཁོར་བར་མི་སྐྱོ་དད་པ་ཅུང་ཟད་མེད། །མི་དགེ་སྡིག་སྤྱོད་ཆོས་དང་སེམས་པ་བྲལ། །སྡོམ་དང་དམ་ཚིག་འཆལ་བ་ཞེས་བྱ་བ། །རིས་ཆད་བློ་ཡིས་མི་ཁོམ་རྣམ་པ་བརྒྱད། །ཅེས་དང་། དེ་ཉིད་ལས། དུག་ལྔ་འཁྲུགས་དང་བླུན་རྨོངས་བདུད་ཀྱིས་ཟིན། །ལེ་ལོ་ཅན་དང་ལས་ངན་མཚོ་ཆེན་རྡོལ། །གཞན་དབང་འཇིགས་སྐྱོབས་ཆོས་ལྟར་བཅོས་པ་སྟེ། །འཕྲལ་བྱུང་རྐྱེན་གྱིས་མི་ཁོམ་རྣམ་པ་བརྒྱད། །ཅེས་སོ། །
ཨུ་དུམ་ཝ་ར་ནི་ཁྱད་འཕགས་སམ་མཆོག་འཕགས། ཙནྡྲ་གོ་མཱི་སྟེ།
ཙནྡྲ་ནི་ཟླ་བ། གོ་མཱིའི་ནི་གོ་མཱིའི་དགེ་བསྙེན་རེད་གསུངས་སོ། །
སྒོ་གསུམ་གྱི་ལས་སྡིག་པ་མི་དགེ་བ་བཅུ་ཆ་དང་བཅས་པ་ཞེས་པ་ནི། ལུས་ཀྱི་སྒོ་ནས་སྲོག་གཅོད། མ་བྱིན་ལེན། མི་ཚངས་སྤྱོད་དང་། ངག་གི་སྒོ་ནས་རྫུན། ཕྲ་མ། ཚིག་རྩུབ། ངག་འཁྱལ་དང་། ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་ལྟ་གསུམ་སྟེ་བསྡོམས་པས་བཅུ། དེ་ལ་གཞི་བསམ་སྦྱོར་བ་མཐར་ཐུག་བཞི་ནི། སྲོག་གཅོད་པ་ལ་མཚོན་ན། གཞི་མི་ལྟ་བུ་མ་འཁྲུལ་བ། བསམ་པ་གསོད་སེམས། སྦྱོར་བ་མཚོན་སོགས། མཐར་ཐུག་སྲོག་གི་དབང་པོ་དགག་པའོ། །གཞན་རྣམས་དེས་མཚོན། ཆ་དང་བཅས་པ་ཞེས་པ་ནི། བརྡེག་བརྡུང་ཕྱིས་ནོན་སོགས། གཞན་རྐུ་བའི་ཆ་མཐུན་ཚོང་ཁེ་བསགས་ཚུལ་འཆོས་སོགས། མི་ཚངས་སྤྱོད་ཀྱི་ཆ་མཐུན་འཆལ་ཚིག་སྨྲ་བ་སོགས་སོ། །གཞན་ལ་དེས་མཚོན།
དགེ་བ་བཅུ་འཁོར་དང་བཅས་པ་ཞེས་པ་ནི། གོང་གི་མི་དགེ་བ་བཅུ་ཡི་ལྡོག་ཕྱོགས་སོ། །
ཐར་པ་རྣམ་གསུམ་ཉན་རང་བྱང་སེམས་གསུམ།
དཀར་ནག་འབྲུ་ཞེས་པའི་སྐབས། དཀར་པོ་དགེ་འབྲས་བདེ་བ། ནག་པོ་སྡིག་འབྲས་སྡུག་བསྔལ། ལུང་མ་བསྟན་ལ་འབྲས་བུ་མེད། མི་དགེ་དེའི་རྣམ་སྨིན་གྱི་འབྲས་བུ་ནི་ངན་སོང་གསུམ་དང་། རྒྱུ་མཐུན་ལ་གཉིས་ལས། མྱོང་བ་རྒྱུ་མཐུན་གྱི་འབྲས་བུར་མི་དགེ་བ་བཅུ་རིམ་པ་བཞིན། ཚེ་ཐུང་བ། ལོངས་སྤྱོད་དབུལ་བ། ཁྱིམ་ཐབ་དགྲ་ཟླ་མང་བ། སྐུར་འདེབས་མང་བ། བཤེས་དང་བྲལ་བ། ཚིག་མི་སྙན་པ་ཐོས་པ། ཚིག་མི་བཙུན་པ། རེ་འབྲས་མེད་པ། རྟག་ཏུ་འཇིགས་པ་དང་བཅས་པ། ལྟ་བ་ངན་པ་དང་འཕྲད་པའོ། །བྱེད་པ་རྒྱུ་མཐུན་ཚེ་རབས་ཀུན་ཏུ་མི་དགེ་བ་བཅུ་གང་ལ་གོམས་པ་དེ་ལ་རང་བཞིན་གྱིས་སྤྲོ་བའོ། །བདག་པོའི་འབྲས་བུ་ནི། ས་ཕྱོགས་གཟི་བརྗིད་ཆུང་བ། སད་སེར་མང་བ། རྡུལ་འཁྲིགས་པ། དྲི་ང་བ། མཐོ་དམན་ཅན། ཚ་སྒོ་ཅན། དུས་ཚིགས་ལོག་པ། འབྲུ་ཆུང་བ། གཡང་ས་ཆེ་བ། ཆུ་མེད་པའོ། །སྐྱེས་བུ་བྱེད་པའི་འབྲས་བུ་རྒྱུ་ཆུང་ཡང་འབྲས་བུ་མང་དུ་འཕེལ་བའོ། །འཕེན་རྫོགས་དང་བྱས་བསགས་བཞིར་ཕྱེས་ཞེས་པ་ནི་མུ་བཞི་སྟེ། འཕེན་བྱེད་དཀར་ལ་རྫོགས་བྱེད་ནག་པ། འཕེན་བྱེད་ནག་ལ་རྫོགས་བྱེད་དཀར་བ། གཉིས་ཀ་དཀར་བ། གཉིས་ཀ་ནག་པ་སྟེ་མུ་བཞི། དེ་བཞིན་བྱས་བསགས་ཀྱི་མུ་བཞི་ལས་ནག་རྣམ་སྨིན་དཀར་བ། ལས་དཀར་རྣམ་སྨིན་ནག་པ་སོགས་མུ་བཞིའོ། །
སྤྱིར་ཉེ་བར་ལེན་པའི་ཕུང་པོ་ལྔ་ཞེས་པ་ནི། གཟུགས་ཀྱི། ཚོར་བའི། འདུ་ཤེས་ཀྱི། འདུ་བྱེད་ཀྱི། རྣམ་ཤེས་ཀྱི་ཕུང་པོའོ། །
མི་ལ་སྡུག་བསྔལ་བརྒྱད་གསུངས་པ། རྩ་བའི་སྡུག་བསྔལ་བཞི། ཡན་ལག་གི་སྡུག་བསྔལ་བཞི་སྟེ་བརྒྱད་དོ། །
ལྷ་མི་འདི་ནི་འབྲས་བུ་སྡུག་བསྔལ་དང་སྡུག་བསྔལ་འདིའི་རྒྱུ་ཀུན་འབྱུང་ལས་ཉོན་འདི་འགོག་པས་སྡུག་བསྔལ་རྒྱུ་འབྲས་གཉིས་ཀ་འགོག་པ་ཞེས་ཤེས་པས་མཐོང་བའི་ཕྱིར་རོ། །ཞེས་སོ། །
མཆོག་གསུམ་ལ་ཐེག་པ་ཆེ་ཆུང་གིས་ངོས་འཛིན་མི་འདྲ་བ་གསུངས་པ་སོགས་ནི།
ཐེག་པ་ཆུང་ངུ་ཉན་ཐོས་སྐབས། སངས་རྒྱས་སྤྲུལ་སྐུ་ཤཱཀ་ཐུབ། ཆོས་བདེན་བཞི། དེ་ལ་བདེན་པ་བཞི་ནི། སྡུག་བསྔལ་ཀུན་འབྱུང་འགོག་པ་ལམ་གྱི་བདེན་པ། །བདེན་བཞི་ལན་གསུམ་བལྡབས་པས་བཅུ་གཉིས་འགྱུར། །ཞེས་གསུངས་པ་ལྟར། སྡུག་བསྔལ་གྱི་བདེན་པ་སྣོད་བཅུད་གཉིས། ཀུན་འབྱུང་གི་བདེན་པ་ལས་ཉོན་གཉིས། འགོག་པའི་བདེན་པ་ལ་ལས་ཉོན་གཉིས་འབྲས་བུ་དང་བཅས་པ་སྤངས་བའི་ཆ་དང་། ལམ་གྱི་བདེན་པ་ས་ལམ་གཉིས་སོ། །
དང་པོ་རྒྱུའམ་ངོ་བོ་བརྗོད་པ་ནི།
སྡུག་བསྔལ་གྱི་བདེན་པ་ནད་ལྟ་བུ། ཀུན་འབྱུང་གི་བདེན་པ་ནད་ཀྱི་རྒྱུ་ལྟ་བུ། འགོག་པའི་བདེན་པ་ནད་ལས་གྲོལ་བ་ལྟ་བུ། ལམ་གྱི་བདེན་པ་ནད་ལ་སྨན་བསྟེན་པ་ལྟ་བུ།
གཉིས་པ་བྱེད་ལས་བརྗོད་པ་ནི།
སྡུག་བསྔལ་གྱི་བདེན་པ་ནད་ལྟ་བུ་ཤེས་པར་བྱ། ཀུན་འབྱུང་གི་བདེན་པ་ནད་ཀྱི་རྒྱུ་ལྟ་བུ་སྤང་བར་བྱ། འགོག་པའི་བདེན་པ་ནད་ལས་གྲོལ་བ་ལྟ་བུ་མངོན་དུ་བྱ། ལམ་གྱི་བདེན་པ་སྨན་ལྟ་བུ་རྒྱུད་ལ་བསྟེན་པར་བྱའོ། །
གསུམ་པ་འབྲས་བུ་བརྗོད་པ་ནི།
སྡུག་བསྔལ་གྱི་བདེན་པ་ནད་ལྟ་བུ་ཤེས་ཟིན་སླར་ཤེས་པར་བྱ་བ་མེད། ཀུན་འབྱུང་གི་བདེན་པ་ནད་ཀྱི་རྒྱུ་ལྟ་བུ་སྤངས་ཟིན་སླར་སྤང་བར་བྱ་བ་མེད། འགོག་པའི་བདེན་པ་ནད་ལས་གྲོལ་བ་ལྟ་བུ་མངོན་དུ་བྱས་ཟིན་སླར་མངོན་དུ་བྱ་བ་མེད། ལམ་གྱི་བདེན་པ་སྨན་ལྟ་བུ་རྒྱུད་ལ་བསྟེན་ཟིན་སླར་བསྟེན་པར་བྱ་བ་མེད་དོ། །སྲིད་པ་འཁོར་བའི་ཀུན་ཉོན་ཕྱོགས་ལ་འཁོར་བའི་འབྲས་བུ་སྡུག་བསྔལ་དང་འཁོར་བའི་རྒྱུ་ཀུན་འབྱུང་གཉིས། ཞི་བ་རྣམ་བྱང་གི་ཕྱོགས་ལ་མྱང་འདས་ཀྱི་འབྲས་བུ་འགོག་ལམ་མྱང་འདས་ཀྱི་རྒྱུ་གཉིས་ཡོད་དོ། །བདེན་བཞི་མི་རྟག་བཅུ་དྲུག་ནི། མི་རྟག་སྡུག་བསྔལ་སྟོང་བདག་མེད། །རྒྱུ་དང་ཀུན་འབྱུང་རབ་སྐྱེ་རྐྱེན། །འགོག་ཞི་གྱ་ནོམ་ངེས་འབྱུང་བ། །ལམ་རིག་སྒྲུབ་པ་ངེས་འབྱིན་ནོ། །ཞེས་པའི་དོན་ནི། འདུས་བྱས་ཀྱི་ཆོས་ཐམས་ཅད་མི་རྟག་པ་དང་། འཁོར་བའི་ཆོས་ཐམས་ཅད་སྡུག་བསྔལ་བ་དང་། ཕྱིའི་ཆོས་ཐམས་ཅད་སྟོང་པ་ཉིད་དང་། ནང་གི་ཆོས་ཐམས་ཅད་བདག་མེད་པ་སྟེ་སྡུག་བསྔལ་གྱི་རྣམ་པ་བཞི། བདག་འཛིན་སྡུག་བསྔལ་ཐམས་ཅད་ཀྱི་རྩ་བར་གྱུར་པས་རྒྱུ་དེ་ལས་འཁོར་བའི་སྡུག་བསྔལ་ཐམས་ཅད་འབྱུང་བས་ཀུན་འབྱུང་། སྡུག་བསྔལ་དྲག་པོ་དེས་ཟུག་རྔུ་འཕྲལ་དུ་བསྐྱེད་པས་རབ་སྐྱེ། སྡུག་བསྔལ་ཉམས་སུ་མྱོང་བས་མཚམས་སྦྱོར་བའི་རྐྱེན་ཏེ་ཀུན་འབྱུང་གི་རྣམ་པ་བཞི། སྡུག་བསྔལ་གྱི་རྒྱུ་འབྲས་ཀུན་འགོག་པས་འགོག་པ། འཁྲུལ་པའི་ཉོན་མོངས་པ་ཐམས་ཅད་ཞི་བས་ཞི་བ། ཕུན་སུམ་ཚོགས་པ་མཆོག་གི་ཆོས་ཡིན་པས་གྱ་ནོམ། སླར་མི་ལྡོག་པ་འཁོར་བ་ལས་ངེས་པར་ཐར་བས་ངེས་འབྱུང་སྟེ་འགོག་པའི་རྣམ་པ་བཞི། གོང་ནས་གོང་དུ་བགྲོད་པར་བྱ་བས་ལམ། ཉོན་མོངས་པའི་གཉེན་པོ་བྱེད་པས་རིགས་པ། ཕྱིན་ཅི་མ་ལོག་པར་སྒྲུབ་པས་སྒྲུབ་པ། གཏན་དུ་ཐར་པ་མྱང་འདས་སུ་འཁྲིད་པས་ངེས་འབྱིན་ཏེ་ལམ་གྱི་རྣམ་པ་བཞིའོ། །དེ་ཡང་རྒྱུད་བླ་མ་ལས། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། །བདེར་གནས་ཐོབ་ཕྱིར་སྨན་ནི་བསྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །ཤེས་བྱ་སྤང་བྱ་རིགས་པར་བྱ་ཞིང་བསྟེན་པར་བྱ། །ཞེས་གསུངས་པ་ལྟར་རོ། །
དགེ་འདུན་རྒྱུན་ཞུགས། ཕྱིར་འོང་། ཕྱིར་མི་འོང་བ། དགྲ་བཅོམ་པ་བཞིའོ། །ཐེག་ཆེན་ལ། སངས་རྒྱས་དག་པ་གཉིས་ལྡན་ངོ་བོ་ཡེ་དག་དང་རང་བཞིན་རྣམ་དག་ཆོས་ལོངས་སྤྲུལ་དང་ངོ་བོ་ཉིད་སྐུ་སྟེ་སྐུ་བཞི། ཆོས་དབྱིངས་སོགས་ཡེ་ཤེས་ལྔ། སངས་རྒྱས་ལ་རང་དོན་དག་ཞི་རྟོགས་གསུམ། གཞན་དོན་མཁྱེན་བརྩེ་ནུས་གསུམ་སྟེ་དོན་གཉིས། ཆོས་འགོག་བདེན་ལ་བསམ་མེད་གཉིས་མེད་རྟོག་མེད་གསུམ། ལམ་བདེན་ལ་དག་གསལ་གཉེན་པོའི་ཕྱོགས་གསུམ། དགེ་འདུན་ལ་ཇི་ལྟ་ཇི་སྙེད་ནང་རིག་པ་སྟེ་རིག་པའི་ཡོན་ཏན་གསུམ། ཆགས་ཐོགས་དམན་སྒྲིབ་སྟེ་གྲོལ་བའི་ཡོན་ཏན་གསུམ། མཆོག་གསུམ་ལ་སྐྱབས་སུ་འགྲོ་བ་རྒྱུ། ངོ་བོ་རང་བཞིན་ཐུགས་རྗེ་གསུམ་དཀོན་མཆོག་རྩ་གསུམ་གྱི་དཀྱིལ་འཁོར་དུ་ཤེས་པ་འབྲས་བུའི་སྐྱབས་འགྲོ།
སྐྱབས་འགྲོའི་བསླབ་བྱའི་དགག་སྒྲུབ་ཕྱོགས་དྲུག་ཆ་མཐུན་དང་བཅས་པ་ནི། སངས་རྒྱས་ལ་སྐྱབས་སུ་སོང་ན་ཕྱི་རོལ་འཇིག་རྟེན་པའི་ལྷ་ལ་ཕྱག་མི་བཙལ། དེ་བཞིན་ཆོས་དང་དགེ་འདུན་རྣམས་ལ་རིམ་བཞིན། སེམས་ཅན་ལ་གནོད་འཚེ་མི་བྱེད། གྲོགས་མུ་སྟེགས་ཅན་དང་མི་འགྲོགས་པའོ། །སྐུ་གཟུགས་དང་སཱཙྪའི་ཆག་དུམ། གསུང་རབ་ཡི་གེ་འབྲུ་གཅིག ལྷན་པ་དམར་སེར་ཡན་ཆད་ལ་དད་གུས་དྭངས་བ་བྱའོ། །དམ་པ་དགེ་བའི་བཤེས་གཉེན་བསྟེན་པ། དམ་ཆོས་ལ་ཐོས་བསམ་སྒོམ་གསུམ་བྱེད་པ། རང་ཉིད་རྒྱལ་བསྟན་གྱི་སྒོར་ཞུགས་ནས་དབང་པོ་ཡུལ་ལ་མི་རྒོད་ཅིང་བསླབ་པ་ལ་གཅེས་སྤྲས་བྱེད་པའོ། །དེའི་སྟེང་དུ། སྲོག་དང་བྱ་དགར་དཀོན་མཆོག་གསུམ་མི་སྤངས། །དགོས་གལ་ཆེ་ཡང་ཐབས་གཞན་མི་འཚོལ་ཞིང་། །དུས་མཆོད་མི་བཅག་རང་གཞན་སྐྱབས་འགྲོར་འགོད། །གར་འགྲོའི་ཕྱོགས་ཀྱི་སངས་རྒྱས་ལ་ཕྱག་འཚལ། །ལྔ་རྣམས་ཐུན་མོང་བསླབ་བྱར་ཇོ་བོས་བཞེད། །ཅེས་མངའ་པཎ་གསུངས་སོ།། མདོ་རྒྱལ་མཚན་དམ་པ་ལས། གཟུགས་ཅན་གཟུགས་མེད་ཀྱི་འཚེ་བ་དག་ནི་ཐམས་ཅད་དང་། དམྱལ་བ་སོགས་ངན་སོང་གསུམ་ལས་སྐྱོབ་པ་སྐྱེས་བུ་ཆུང་ངུ་དང་ནི་འཁོར་བ་ལས་ཐར་བའི་ཐབས་ལ་མཁས་པ་མིན་པ་དང་། བྱིས་པ་སོ་སྐྱེའི་རྒྱུད་ལ་ཡོད་པའི་འཇིགས་ཚོགས་ལ་ལྟ་བའི་རི་བོ་ཉི་ཤུ་སོགས་ལས་སྐྱོབ་པ་སྐྱེས་བུ་འབྲིང་དང་། ཐེག་པ་དམན་པ་ཉན་རང་གཉིས་པོ་དག་ལས་སྐྱོབ་པ་སྐྱེས་བུ་ཆེན་པོ་ཡིན་པའི་ཕྱིར་ན་སྐྱབས་ཀྱི་དམ་པར་བཤད་དོ། །འཇམ་གྲགས་གསུངས། སྐྱེས་བུ་གསུམ་གྱི་ལམ་དང་མཐུན་པའི་སྐྱབས་འགྲོ།
ཏིང་འཛིན་རྣམ་པ་བཞི་ནི། བྱམས་པའི་ཏིང་ངེ་འཛིན་སོགས་ཚད་མེད་བཞི་པོ་དེ་ལ་རྩེ་གཅིག་དམིགས་པ།
དེའང་རྒྱུ་སྟོབས་གྲོགས་སྟོབས་སོགས་གསུངས་པ་ནི། མདོ་རྒྱན་ལས། རྒྱུ་རང་བཞིན་གནས་རིགས་སད་པའི་སྟོབས་དང་། གྲོགས་སྟོབས་དགེ་བའི་བཤེས་གཉེན་བསྟེན་པའི་སྟོབས་དང་། རྩ་བའི་སྟོབས་དགེ་རྩ་བསགས་པའི་སྟོབས་དང་། ཐོས་སྟོབས་ཐོས་བསམ་སྒོམ་གསུམ་དགེ་བ་གོམས་པ་ལས་དང་། གྲོགས་སྟོབས་མི་བརྟན་པ་དང་། རྒྱུ་རྩ་བ་ཐོས་སྟོབས་གསུམ་པོ་བརྟན་པར་འབྱུང་བ་ཡིན་ལ། གཞན་གྱིས་བསྟན་པའི་སེམས་བསྐྱེད་བཤད། །ཅེས་སོ། །སོ་སྐྱེ་མོས་སྤྱོད་ནས་སངས་རྒྱས་ཀྱི་བར། ས་མཚམས་ཀྱི་དབྱེ་བ་བཞི་ནི། སོ་སྐྱེ་ཚོགས་སྦྱོར་བ་ནས། མོས་པས་སྤྱོད་པའི་སེམས་བསྐྱེད། མ་དག་ས་བདུན་དུ་ལྷག་བསམ་དག་པའི་སེམས་བསྐྱེད། དག་པ་ས་གསུམ་དུ་རྣམ་པར་སྨིན་པའི་སེམས་བསྐྱེད། སངས་རྒྱས་ཀྱི་སར་སྒྲིབ་པ་ཀུན་སྤང་གི་སེམས་བསྐྱེད་དོ། །
དཔེས་བསྟན་པ་ཉེར་གཉིས་ནི། རྒྱན་ལས། དེ་ཡང་ས་གསེར་ཟླ་བ་མེ། །གཏེར་དང་རིན་ཆེན་འབྱུང་གནས་མཚོ། །རྡོ་རྗེ་རི་སྨན་བཤེས་གཉེན་དང་། །ཡིད་བཞིན་ནོར་བུ་ཉི་མ་གླུ། །རྒྱལ་པོ་མཛོད་དང་ལམ་པོ་ཆེ། །བཞོན་པ་བཀོད་མའི་ཆུ་དང་ནི། །སྒྲ་སྙན་ཆུ་བོ་སྤྲིན་རྣམས་ཀྱིས། །རྣམ་པའི་ཉི་ཤུ་རྩ་གཉིས་སོ། །ཞེས་གསུངས་པའི་དཔེ་ཉེར་གཉིས་འདི་དག་ནི། དོན་འདུན་པ་ནས་ཆོས་སྐུའི་བར་དུ་ཡིན་ཏེ། དེ་ཡང་ལམ་ལྔ་དང་སྦྱར་ནས། འདུན་པ་དང་། བསམ་པ་དང་། ལྷག་པའི་བསམ་པ་དང་གསུམ་ནི་ཚོགས་ལམ་དང་། སྦྱོར་བ་ནི་སྦྱོར་ལམ་དང་། སྦྱིན་པའི་ཕར་ཕྱིན་མཐོང་ལམ་དང་། ཚུལ་ཁྲིམས། བཟོད་པ། བརྩོན་འགྲུས། བསམ་གཏན། ཤེས་རབ། ཐབས། སྟོབས། སྨོན་ལམ། ཡེ་ཤེས་དང་དགུ་ནི་སྒོམ་ལམ་ས་དགུ་དང་། མངོན་པར་ཤེས་པ། བསོད་ནམས་ཡེ་ཤེས་གཉིས་དང་། བྱང་ཕྱོགས་སོ་བདུན་དང་། ཞི་གནས་ལྷག་མཐོང་གཉིས་དང་། གཟུངས་དང་སྤོབས་པ་དང་ལྔ་ནི་དག་པ་ས་གསུམ་ཀའི་ཁྱད་པར་གྱི་ལམ་གྱིས་བསྡུས་པ་དང་། ཆོས་ཀྱི་དགའ་སྟོན་དང་། བགྲོད་པ་གཅིག་པའི་ལམ་དང་། ཆོས་ཀྱི་སྐུ་དང་ལྡན་པ་དང་གསུམ་ནི་སངས་རྒྱས་ཀྱི་སའི་སྦྱོར་དངོས་རྗེས་གསུམ་གྱིས་བསྡུས་པའོ། །
གྲོགས་བྱང་ཆུབ་དོན་གཉེར་གྱི་འདུན་པ་དང་མཚུངས་པར་ལྡན་པའི་སེམས་བསྐྱེད་དེ་ཆོས་ཅན། དཔེ་ས་ལྟ་བུ་ཡིན་ཏེ། ཆོས་དཀར་པོ་ཐམས་ཅད་ཀྱི་གཞི་རྟེན་བྱེད་པའི་ཕྱིར་རོ། །སོགས་ཐམས་ཅད་ལ་དཔེ་གྲོགས་ཆོས་གསུམ་སྦྱར་ཤེས་པར་བྱའོ། །མཚན་ཉིད་ཀྱི་སྒོ་ནས་དབྱེ་བ་གཉིས་པོ་འདི་ཉིད་དོ། །
སྨོན་པ་སེམས་བསྐྱེད་ཚད་མེད་བཞི། འཇུག་པ་ཕྱིན་དྲུག་སྟེ་སྨོན་འཇུག་གཉིས། ཀླུ་སྒྲུབ་ལུགས་ལ། འབྲས་བུ་ལ་དམ་བཅའ་བ་སྨོན་སེམས། རྒྱུ་ལ་དམ་བཅའ་བ་འཇུག་སེམས།
ཐོགས་མེད་ལུགས་ལ། བསམ་པ་སྨོན་པ་སེམས་བསྐྱེད། སྦྱོར་བ་འཇུག་པ་སེམས་བསྐྱེད།
སྨོན་པ་སེམས་བསྐྱེད་འགྲོ་འདོད་ལྟ་བུ་སངས་རྒྱས་ཐོབ་འདོད། འཇུག་པ་སེམས་བསྐྱེད་འགྲོ་བཞིན་པ་སངས་རྒྱས་སྒྲུབ་པའི་ཐབས། བྱང་སེམས་ལ་སློབ་པའོ། །སྤྱོད་འཇུག་ལས། བྱང་ཆུབ་སེམས་དེ་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །འགྲོ་བར་འདོད་དང་འགྲོ་བ་ཡི། །སོགས་ཤེས་སླ། ཚད་མེད་བཞིན་རང་རང་གི་ཡུལ་མངོན་གྱུར་དམིགས་རྐྱེན་འགྲོ་བ།
གཞན་ཡང་སྔགས་ཀྱི་སེམས་བསྐྱེད་ཚུལ་དཔལ་ལྡན་ས་སྐྱའི་ལམ་འབྲས་སྐབས་སོགས་ལ་ཡན་ལག་བདུན་པ་སྔོན་དུ་སོང་མཚམས་དཀོན་མཆོག་གསུམ་ལ་བདག་སྐྱབས་མཆི། སོགས་ཀྱིས་སེམས་བསྐྱེད་ཚུལ་དབུ་མ་པ་དང་མཚུངས་སོ། །
དཀར་ནག་ཆོས་བརྒྱད་བླང་དོར་དུ་བྱའོ། །ཞེས་པ་ནི། མཆོད་འོས་བསླུས་དང་འགྱོད་མིན་འགྱོད་པ་སྐྱེས། །དམ་པར་སྐུར་བཏབ་འགྲོ་ལ་གཡོ་སྒྱུ་སྤྱོད། །ཅེས་ནག་པོའི་ཆོས་བཞི་དང་། དེ་གོ་ལྡོག་པ་ནི་དཀར་པོའི་ཆོས་བཞིའོ། །
མ་དག་བཞི་ནི། བསམ་པ་ཀུན་སློང་མ་དག་པ་རང་དོན་དང་གཞན་ལ་གནོད་སེམས། དངོས་པོ་མ་དག་པ་དུག་མཚོན་སོགས། ཞིང་མ་དག་པ་མུ་སྟེགས་གཅེར་བུ་པ་སོགས། ཐབས་མ་དག་པ་གཞན་ལ་འཕྲལ་ཡུན་གནོད་པར་འགྱུར་བ་རྣམས་སོ། །
བསམ་པ་བྱང་ཆུབ་སེམས་ཀྱི་ཀུན་སློང་རྣམ་པར་དག་པ། དངོས་པོ་དུག་མཚོན་སོགས་མ་ཡིན་པ་སྦྱིན་རྒྱུ་ཟས་སྨན་གོས་སོགས་རྣམ་པར་དག་པ། ཞིང་སྦྱིན་ཡུལ་ཡར་དཀོན་མཆོག་མར་ངན་སློང་སོགས་རྣམ་པར་དག་པ། ཐབས་མཁས་གདུལ་བྱ་གཞན་དོན་དང་མཐུན་པས་རྣམ་པར་དག་པ་ནི་དག་པ་བཞིའོ། །
ཞིང་བཞི་ཞེས་པ་ནི། ཕན་འདོགས་པའི་ཞིང་ཕ་མ། བཀུར་བར་འོས་པའི་ཞིང་མཁན་སློབ། ཡོན་ཏན་གྱི་ཞིང་སངས་རྒྱས་དང་བྱང་སེམས། མགོན་མེད་ཀྱི་ཞིང་དབུལ་ཕོངས།
ཡང་ན། ཡོན་ཏན་གྱི་ཞིང་བླ་མ་དཀོན་མཆོག ཕན་འདོགས་ཀྱི་ཞིང་ཕ་དང་མ། སྡུག་བསྔལ་གྱི་ཞིང་ནད་པ་སོགས། གནོད་པར་བྱེད་པ་ཁྱད་པར་དུ་འཕགས་པའི་ཞིང་དགྲ་འདྲེ་སོགས།
ཡང་ན། ཡོན་ཏན་གྱི་ཞིང་སངས་རྒྱས་བྱང་སེམས། ཕན་འདོགས་ཀྱི་ཞིང་ཕ་མ། དེ་གཉིས་ཀའི་ཞིང་བླ་མ། སྡུག་བསྔལ་གྱི་ཞིང་མགོན་མེད་སེམས་ཅན་ནོ། །
དག་པ་སུམ་ལྡན་ནི། སྒོ་གསུམ་གྱི་ཉེས་སྤྱོད་སྡོམ་ཞིང་དགེ་བ་ལ་སྤྱོད་པའོ། །
ལེན་དང་བསྲུང་བས་བསྡུས་པའི་ཡོན་ཏན་བཞི་ལྡན་ནི། བྱང་སྡོམ་ལེན་པ་དང་། སྡོམ་པ་བསྲུང་བ་དང་། སྡོམ་པ་རྣམ་པར་དག་པ་དང་། ཉམས་ན་ཕྱིར་བཅོས་པའམ་བཤགས་པ་བྱེད་པ་སྟེ། ལེན་བསྲུང་དག་འཆོས་བཞིའོ། །
སོ་ཐར་རིགས་བདུན་ནི། དགེ་བསྙེན་ཕ་མ། དགེ་ཚུལ་ཕ་མ། དགེ་སློང་ཕ་མ། དགེ་སློབ་མ་དང་བདུན་ནོ། །ཤིང་རྟ་གཉིས་ཀྱི་བཀའ་སྲོལ་ནི། ཟབ་མོ་ལྟ་བའི་ཤིང་རྟ་ཀླུ་སྒྲུབ་ལུགས་ལ། དཀོན་མཆོག་དཀོར་འཕྲོག ཆོས་སྤང་ལས། ཚུལ་ཁྲིམས་ཡོད་མེད་རྣམས་ལ་ཁྲིམས་གཅོད་བསླབ་འབེབས་སོགས། མཚམས་མེད་ལྔ་བྱེད་པ། ལོག་ལྟ་སྟེ་རྒྱལ་པོར་ངེས་པ་ལྔ། སྔ་མ་ལྔ་ལས་ལོག་ལྟའི་མལ་དུ། གྲོང་། ལྗོངས། གྲོང་ཁྱེར། གྲོང་བརྡལ། ཡུལ་འཁོར་རྣམས་འཇོམས་པ་བློན་པོར་ངེས་པ་ལྔ། ཐེག་ཆེན་མ་སྦྱངས་པ་ལ་སྟོང་ཉིད་བརྗོད་སྔ་བ། ཐེག་ཆེན་ནས་ཐེག་དམན་ཉན་ཐོས་ལ་སྨོན་པ། སོ་ཐར་སྤངས་ནས་ཐེག་ཆེན་ལ་སློབ་པ། ཐེག་དམན་སྨད་པ། བདག་བསྟོད་གཞན་ལ་སྨོད་པ། རྙེད་བཀུར་ཆེད་དུ་བདག་ཉིད་ཚུལ་འཆོས་ཆེ་བ། དགེ་སློང་ལ་ཆད་པ་གཅོད་འཇུག་ཅིང་སུག་འབུལ་བ་སྟེ། ཆད་པ་གཅོད་ཕྱིར་རྒྱལ་བློན་རྣམས་ལ་ལྐོག་ནས་ནོར་རྫས་བྱིན་ནས་གཞན་གནོད་བྱེད་པ། སྤོང་བ་བསམ་གཏན་པའི་ཁ་ཟས་སོགས་ཀློག་པ་ཁ་ཏོན་པ་ལ་སྦྱིན་ཞིང་ཞི་གནས་བསྒོམ་ལ་བར་ཆད་བྱེད་པའོ། །ཡན་ལག་གི་ཉེས་བྱས་བརྒྱད་ཅུ་ནི་བདེ་སྡུག་ཡལ་འདོར་སོགས་སོ། །
རྒྱ་ཆེན་སྤྱོད་པའི་ཤིང་རྟ་ཐོགས་མེད་ལུགས་ལ། སྨོན་པའི་བསླབ་བྱ་ནི། སེམས་ཅན་བློས་མི་བཏང་བ། བྱང་སེམས་ཀྱི་ཕན་ཡོན་དྲན་པ། ཚོགས་བསགས་པ། བྱང་སེམས་སྦྱང་ལ་བརྩོན་པ་དང་། དཀར་ནག་ཆོས་བརྒྱད་གོང་བཤད་ལྟར་རོ། །འཇུག་པའི་བསླབ་བྱ་བཞི་ནི། ཆགས་པའི་དབང་གིས་རྙེད་བཀུར་ལ་ལྷག་པར་ཞེན་ཅིང་བདག་བསྟོད་གཞན་ལ་སྨོད་པ། སེར་སྣས་གཞན་ལ་ཟང་ཟིང་དང་ཆོས་ནོར་མི་སྟེར་བ། ཁྲོ་བས་གཞན་ལ་འཚེ་ཞིང་ཤད་སྦྱང་གིས་མི་ལྡོག་པ། གཏི་མུག་གིས་གཡོམ་ལས་ཆོས་ལྟར་བཅོས་ནས་གཞན་ལ་སྟོན་པའོ། །ཉེས་བྱས་ཕྲ་བ་ཞེ་དྲུག་ནི། དཀོན་མཆོག་གསུམ་ལ་གསུམ་མི་མཆོད་སོགས་ཡོད་དོ། །
གཞན་དོན་བཅུ་གཅིག་བྱང་ས་ལས། བྱ་བ་དོན་དང་ལྡན་པ་ལ་གྲོགས་སུ་འགྲོ་བ་དང་། སེམས་ཅན་སྡུག་བསྔལ་བ་རྣམས་ཀྱི་སྡུག་བསྔལ་སེལ་བ་དང་། ཐབས་མི་ཤེས་པ་རྣམས་ལ་རིག་པ་སྟོན་པ་དང་། བྱས་པ་བཟོ་ཞིང་ཚོར་ཏེ་ལན་དུ་ཕན་འདོགས་པ་དང་། འཇིགས་པ་རྣམས་ལས་བསྲུང་བ་དང་། སྡུག་བསྔལ་བ་རྣམས་ཀྱི་མྱ་ངན་སེལ་བ་དང་། ཡོ་བྱད་མེད་པ་རྣམས་ལ་ཡོ་བྱད་སྟོབ་པ་དང་། ཆོས་ཀྱིས་འཁོར་ལེགས་པར་སྡུད་པ་དང་། སེམས་དང་མཐུན་པར་འཇུག་པ་དང་། ཡང་དག་པའི་ཡོན་ཏན་གྱིས་དགའ་བར་བྱེད་པ་དང་། ལེགས་པར་ཚར་གཅོད་པ་དང་། རྫུ་འཕྲུལ་གྱིས་སྐྲག་པ་དང་འདུན་པར་བྱེད་པའོ། །
འདུ་ཤེས་ལྔ་ནི། བྱང་ས་ལས། འདུ་ཤེས་ལྔ་བསྐྱེད་ལ་བཟོད་པ་བསྒོམ་པར་གསུངས་ཏེ། ཇི་སྐད་དུ། གནོད་པར་བྱེད་པ་དེ་ལ་སྙིང་དུ་སྡུག་པའི་འདུ་ཤེས་བསྒོམ་པ་དང་། ཆོས་ཙམ་དུ་རྗེས་སུ་འབྲང་བའི་འདུ་ཤེས་དང་། མི་རྟག་པའི་འདུ་ཤེས་དང་། སྡུག་བསྔལ་བའི་འདུ་ཤེས་དང་། ཡོངས་སུ་བཟུང་བའི་འདུ་ཤེས་སོ། །ཞེས་གསུངས་སོ། །
བརྟག་པ་རྣམ་པ་དགུ་དེ་ཡང་། སློབ་དཔོན་ཞི་ལྷའི་དགོངས་པ་ལྟར་ན། གཞན་དག་བདག་ལ་གནོད་པར་བྱེད་པ་སྟེ། ཁོ་ལ་རང་དབང་མེད་པར་བརྟགས་པ་དང་། རང་གི་ལས་ཀྱི་ཉེས་པར་བརྟགས་པ་དང་། ལུས་ཀྱི་ཉེས་པར་བརྟགས་པ་དང་། སེམས་ཀྱི་ཉེས་པར་བརྟགས་པ་དང་། སྐྱོན་ཅན་ཁྱད་མེད་དུ་འགྱུར་བར་བརྟགས་པ་དང་། ཕན་འདོགས་པར་བརྟགས་པ་དང་། དྲིན་ཆེ་བར་བརྟགས་པ་དང་། སངས་རྒྱས་མཉེས་པར་བརྟགས་པ་དང་། ཕན་ཡོན་ཆེ་བར་བརྟགས་ལ་བཟོད་པར་བྱ་བར་གསུངས་སོ། །ཡང་ན། བདག་གཞན་ཟང་ཟིང་འབྱོར་དང་རྒུད་པ། ཆོས་ཀྱི་འབྱོར་དང་རྒུད་པ་ལ་བརྟགས་པ་སྟེ་དྲུག་དང་། དེ་སྟེང་ཡུལ་དུས་མཐུན་རྐྱེན་གསུམ་མོ། །བརྟགས་པ་སྔོན་མ་ལྟར་བྱས་ན་བཟོད་པའི་སྐབས་འབྲེལ་བས་སོ། །
བདག་རྣམ་པ་གཉིས་ཀྱིས་སྟོང་པ་ནི། ཆོས་བདག་མེད་དང་གང་ཟག་བདག་མེད་གཉིས་སོ། །
དབུས་མཐའ་རྣམ་འབྱེད་ལས། ཉེས་པ་ལྔ་སྤང་འདུ་བྱེད་བརྒྱད། །བསྟེན་པའི་རྒྱུ་ལས་བྱུང་བའོ། །ལེ་ལོ་དང་ནི་གདམས་ངག་དང་། །བརྗེད་དང་བྱིང་དང་རྒོད་པ་དང་། །འདུ་མི་བྱེད་དང་འདུ་བྱེད་དེ། །དེ་དག་ཉེས་པ་ལྔར་འདོད་དོ། །
གནས་དང་དེ་ལ་གནས་པ་དང་། །རྒྱུ་དང་འབྲས་བུ་ཉིད་དུའོ། །
དམིགས་པ་བརྗེད་པར་མ་གྱུར་དང་། །བྱིང་དང་རྒོད་དང་རྟོག་པ་དང་། །དེ་སྤོང་མངོན་པར་འདུ་བྱེད་པ། །ཞི་ཚེ་རྣལ་དུ་འཇུག་པའོ། །ཞེས་གསུངས་པ་ཉེར་ལྔའི་དོན་ནི། ལེ་ལོ་དང་བརྗེད་ངས་གཉིས་ཀྱིས་བསམ་གཏན་གྱི་སྦྱོར་བ་ལ་སྒྲིབ། ནང་དུ་བྱིང་བ་དང་ཕྱིར་འཕྲོ་རྒོད་གཉིས་ཀྱིས་དངོས་གཞི་ལ་སྒྲིབ། བྱིང་རྒོད་དེའི་གཉེན་པོ་འདུ་མི་བྱེད་པ་དང་། ཡང་གཉེན་པོས་ཞི་ནས་ཧ་ཅང་འདུ་བྱེད་པའོ། །དེ་ལྔ་སྤོང་བར་བྱེད་པའི་འདུ་བྱེད་བརྒྱད་ནི། དད་པ་འདུན་པ་རྩོལ་བ་ཤིན་སྦྱངས་དྲན་པ་ཤེས་བཞིན་སེམས་པ་བཏང་སྙོམས་ཏེ། དང་པོ་བཞིས་ལེ་ལོ་སྤོང་སྟེ་ཏིང་འཛིན་ཐོབ་པ་ལ་དད་པས་འདུན་ཅིང་དོན་དུ་གཉེར་ནས་རྩོལ་བ་བསྐྱེད་པས་ཤིན་ཏུ་སྦྱངས་པ་ཐོབ་སྟེ་ལེ་ལོ་སྤོང་ངོ་། །གདམས་ངག་མི་བརྗེད་པའི་དྲན་པ་དང་། བྱིང་རྒོད་བྱུང་བ་ལ་རྟོག་པའི་ཤེས་བཞིན་དང་། བྱུང་ན་སྤོང་བའི་གཉེན་པོ་འདུ་བྱེད་པ་སེམས་པ་དང་། བྱིང་རྒོད་ཞི་ཚེ་རྣམ་རྟོག་འདུ་མི་བྱེད་པར་བཏང་སྙོམས་སུ་གནས་པ་རྣམས་ནི་གདམས་ངག་བརྗེད་པ་ལ་སོགས་པའི་གཉེན་པོ་རིམ་པ་བཞིན་ནོ། །
སེམས་གནས་པའི་ཐབས་དགུ་ནི། འཇོག་དང་རྒྱུན་འཇོག་བླན་ཏེ་འཇོག །ཉེར་འཇོག་དུལ་དང་ཞི་བར་བྱེད། །ཉེར་ཞི་རྩེ་གཅིག་མཉམ་བཞག་པས། །ཞེས་པའི་སེམས་དམིགས་པ་ལ་གཏོད་པ་འཇོག་པ་དང་། དེའི་རྒྱུན་སྐྱོང་བ་རྒྱུན་དུ་འཇོག་པ། བརྗེད་ཡེངས་སྤངས་ནས་སླར་ཡང་དམིགས་པ་ལ་བླན་ཏེ་འཇོག་པ་དང་། དེ་ལྟར་བཞག་པས་གོང་འཕེལ་ཇེ་ཆེར་བྱས་པ་ཉེ་བར་འཇོག་པ་དང་། དེ་ནི་ཏིང་ངེ་འཛིན་གྱི་ཡོན་ཏན་བསམ་ནས་སེམས་དགའ་བས་དུལ་བར་བྱེད་པ་དང་། དེ་ནས་རྣམ་གཡེང་སྐྱོན་དུ་བལྟས་ནས་ཏིང་འཛིན་ལ་མི་དགའ་བ་ཞི་བར་བྱེད་པ། དེ་གཡེང་བའི་རྒྱུ་ཉེ་ཉོན་སོགས་དང་། བརྣབ་སེམས་རྨུགས་གཉིད་ཡིད་མི་བདེ་བ་སོགས་རྣམ་པར་ལྡང་བ་རྣམ་པར་ཞི་བར་བྱེད་པ་དང་། དེ་མངོན་དུ་བྱེད་པ་དང་བཅས་ཏེ་གནས་པ་ཐོབ་པ་རྩེ་གཅིག་ཏུ་བྱེད་པ་དང་། དེ་ནས་འབད་རྩོལ་གྱིས་མངོན་པར་འདུ་བྱེད་མི་དགོས་པར་དམིགས་པ་ལ་ངང་གིས་གནས་པ་ཐོབ་པ་ནི་མཉམ་པར་འཇོག་པར་བྱེད་པའོ། །དེའང་བསམ་གཏན་དང་པོ་ནས་བཞི་པའི་བར་སོགས་ཀྱི་དོན་ནི་འདི་ལྟར། ཉེར་བསྡོགས་ནི་ཡིད་བྱེད་བདུན་ཁོ་ན་གཙོ་བོ་ཡིན། ཡིད་བྱེད་ནི་སྡོམ་ཚིག མཚན་ཉིད་མོས་དབེན་དགའ་དཔྱོད་སྦྱོར་མཐའ་འབྲས། ཡིད་བྱེད་བདུན་པོ་དེ་རིམ་བཞིན། མཚན་ཉིད་རབ་ཏུ་བྱེད་པའི་ཡིད་བྱེད་ནི། བསམ་གཏན་དང་པོ་ལ་མཚོན་ན། འདོད་ཁམས་ནི་མཉམ་པར་མ་བཞག་པ་སོགས་སྡུག་བསྔལ་དང་ཉེས་པ་མང་བས་རགས་པ་དང་། བསམ་གཏན་དང་པོ་ནི། དེ་ལས་ལྡོག་པ་ཞི་བའི་རྣམ་པ་ཅན་དུ་ལྟ་བའི་ཐོས་བསམ་ཤེས་རབ་ཀྱིས་སེམས་ནང་དུ་སྡུད་ཅིང་ཡོངས་སུ་སྦྱང་བ་ལ་བརྩོན་ནས། བསམ་གཏན་དང་པོའི་ཏིང་ངེ་འཛིན་བསྐྱེད་པ་ལ་འབད་པའོ། །མོས་པ་ལས་བྱུང་བའི་ཡིད་བྱེད་ནི། སྔ་མ་ལྟར་སྦྱངས་པས་བསྒོམ་བྱུང་གི་ཤེས་རབ་ཀྱིས་ཐོས་བསམ་ལས་འདས་པའི་བསམ་གཏན་དང་པོའི་ཏིང་འཛིན་སྦྱང་བ་སྐྱེ་བའོ། །རབ་ཏུ་དབེན་པ་ལས་བྱུང་བའི་ཡིད་བྱེད་ནི། ཡང་སྔ་མ་བཞིན་བསྒོམས་པས་འདོད་ཁམས་ཀྱི་བསྒོམ་སྤངས་ཆེན་པོ་སྤོང་བའི་གཉེན་པོ་སྐྱེས་ནས་འདོད་ཉོན་མངོན་གྱུར་སྤངས་པའོ། །དགའ་བ་སྡུད་པའི་ཡིད་བྱེད་ནི། རབ་ཏུ་དབེན་པ་ལས་བྱུང་བའི་དགའ་བ་དང་བདེ་བ་ཆུང་ངུས་རགས་པ་སྤོང་བ་ལ་དགའ་ཞིང་དེ་ལ་ཕན་ཡོན་དུ་མཐོང་ནས་དུས་སུ་དྭངས་པ་ཆེན་པོ་ཡིད་ལ་བྱེད་པ་སྟེ། དེས་འདོད་ཉོན་འབྲིང་པོ་སྤོང་བའོ། །དཔྱོད་པ་ཡིད་བྱེད་ནི། དེ་ལྟར་གཉེན་པོས་ཉོན་མོངས་ཕལ་ཆེར་སྤངས་པས་ཉོན་མོངས་པ་ཐམས་ཅད་སྤངས་སམ་སྙམ་པའི་བློ་སྐྱེས་ནས། ཉོན་མོངས་སྐྱེ་མི་སྐྱེ་བརྟགས་ཕྱིར་ཉོན་མོངས་པ་སྐྱེ་བ་དང་། མཐུན་པའི་དཔྱོད་པ་ཡིད་ལ་བྱེད་པའོ། །སྦྱོར་བའི་མཐའ་ཡིད་ལ་བྱེད་པ་ནི། དེ་ལྟར་བརྟགས་ན་ཉོན་མོངས་སྐྱེ་བར་མཐོང་སྟེ། སྔར་བཞིན་ཞི་རགས་ཀྱི་རྣམ་པར་བསྒོམས་པས་འདོད་ཉོན་ཆུང་ངུའི་གཉེན་པོ་རྒྱུད་ལ་སྐྱེས་པའོ། །སྦྱོར་བའི་མཐའི་འབྲས་བུ་ཡིད་བྱེད་ནི། གོང་གི་ལམ་དང་དེའི་རྗེས་ལ་བསྒོམས་པས་དེ་ཐམས་ཅད་ཀྱི་འབྲས་བུ་ཉམས་སུ་མྱོང་བ་ཡིད་ལ་བྱེད་པའོ། །དེ་ལྟར་བསམ་གཏན་དང་པོ་དང་། གཉིས་པ་ནས་སྲིད་རྩེའི་བར་དུ་ཞི་རགས་རྣམ་ཅན་བལྟས་ཏེ་ཡིད་བྱེད་བདུན་གྱིས་བསྒྲུབ་པ་ཡིན་ནོ། །ཡིད་བྱེད་དང་པོ་རང་ལམ་དེའི་སྦྱོར་བའི་ལམ། རབ་དབེན་དགའ་སྡུད་སྦྱོར་མཐའ་གསུམ་བར་ཆད་མེད་ལམ། དཔྱོད་པ་ཁྱད་པར་གྱི་ལམ། སྦྱོར་འབྲས་ཡིད་བྱེད་རྣམ་གྲོལ་ལམ་མོ། །རབ་དབེན་དགའ་སྡུད་སྦྱོར་མཐའ་གསུམ་ཆུང་འབྲིང་ཆེན་པོ་སྟེ། ཉོན་མོངས་ཆེ་འབྲིང་ཆུང་ངུའི་གཉེན་པོར་རིམ་པ་བཞིན་ནོ། །ཉེར་བསྡོགས་མི་ལྕོགས་མེད་ནི་སེམས་གནས་ཐབས་དགུར་གཞིར་བཞག་སྟེང་ཡིད་བྱེད་བདུན་ནོ། །དངོས་གཞི་ཙམ་ཁྱད་གཉིས་ནི་འོག་ནས་འབྱུང་བ་ལྟར་རོ། །ཡིད་བྱེད་བདུན་གྱིས་འཇིག་རྟེན་པའི་ལྷག་མཐོང་བསྒྲུབ་དགོས་གསུངས་པ་ནི། མཉམ་བཞག་ཞི་གནས། སེམས་གནས་པའི་ཐབས་དགུ་དང་། རྗེས་ཐོབ་ལྷག་མཐོང་ནི་ཡིད་བྱེད་བདུན་ནོ། །དེ་གཉིས་ལ་བརྟེན་ནས་བསམ་གཏན་རྒྱུ་འབྲས་རྣམས་སྐྱེའོ། །བསམ་གཏན་དང་པོར་རྟོག་བཅས་དཔྱོད་བཅས་ཀྱི་ས། གཉིས་པར་རྟོག་མེད་དཔྱོད་ཙམ་གྱི་ས། གསུམ་པར་དགའ་བ་མེད་ལ་བདེ་བ་དང་བཅས་པའི་ས། བཞི་པར་བཏང་སྙོམས་པའི་སའོ། །ནམ་མཁའ་མཐའ་ཡས་སྐྱེ་མཆེད་ཀྱི་ས། རྣམ་ཤེས་མཐའ་ཡས་སྐྱེ་མཆེད་ཀྱི་ས། ཅི་ཡང་མེད་པའི་སྐྱེ་མཆེད་ཀྱི་ས། ཡོད་མིན་མེད་མིན་སྐྱེ་མཆེད་ཀྱི་ས། འདི་ལ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་ས་ཡང་ཟེར།
གཟུགས་མེད་སྐྱེ་མཆེད་མུ་བཞིར་གྲགས་པ་ལས། དང་པོ་ནི། བསམ་གཏན་བཞི་པའི་སེམས་ཐོབ་ལ་མ་ཉམས་པའི་སྟེང་དུ་གྲུ་བཞི་ལ་སོགས་གཟུགས་དང་ཐོགས་རེག་དཀར་སེར་མཐོང་སྣང་གསུམ་བཀག་སྟེ། ཆོས་ཐམས་ཅད་ནམ་མཁའ་ལྟར་མཐའ་ཡས་སོ་སྙམ་དུ་སྒོམ་པ་ཡོངས་སུ་རྫོགས་པ་ནམ་མཁའ་མཐའ་ཡས་སྐྱེ་མཆེད་ཀྱི་སྙོམས་འཇུག་གོ །གཉིས་པ་ནི། དེའི་སྟེང་དུ་ནམ་མཁའ་མཐའ་ཡས་པ་དེ་ལྟར་དུ་རྣམ་པར་ཤེས་པ་ཡང་མཐའ་ཡས་སོ་སྙམ་དུ་སྒོམ་པ་ཡོངས་སུ་རྫོགས་པ་རྣམ་ཤེས་མཐའ་ཡས་སྐྱེ་མཆེད་ཀྱི་སྙོམས་འཇུག་གོ །གསུམ་པ་ནི། དེ་གཉིས་ཀའང་མཚན་མ་དང་བཅས་པར་མཐོང་ནས། བཟུང་བར་བྱ་བ་ཅི་ཡང་མེད་དོ་སྙམ་དུ་སྒོམ་པ་ཡོངས་སུ་རྫོགས་པ་ཅི་ཡང་མེད་པའི་སྐྱེ་མཆེད་ཀྱི་སྙོམས་འཇུག་གོ །བཞི་པ་ནི། དེ་གསུམ་ཀའང་མཚན་མ་དང་བཅས་པར་མཐོང་ནས་འདུ་ཤེས་རགས་པ་མེད་ཅིང་ཕྲ་བ་མེད་པ་མིན་ནོ་སྙམ་དུ་སྒོམ་པ་ཡོངས་སུ་རྫོགས་པ་འདུ་ཤེས་མེད་འདུ་ཤེས་མེད་མིན་གྱི་སྙོམས་འཇུག་གོ །འདི་ནི་སྲིད་པའི་རྩེ་མོའི་ལམ་མཐར་ཐུག་པའོ། །རྒྱུ་སྙོམས་འཇུག་གི་བསམ་གཏན་བསྒོམས་པས་འབྲས་བུ་སྐྱེ་བའི་བསམ་གཏན་ཐོབ་པ་སྟེ། དེ་ལ་སྙོམས་འཇུག་གི་བསམ་གཏན་གོང་དུ་བསྟན་པའི་ཉེར་བསྡོགས་བརྒྱད་ནི། སེམས་གནས་པའི་ཐབས་དགུ་གཞིར་བཞག་གི་སྟེང་དུ་ཡིད་བྱེད་བདུན་ལན་གྲངས་བརྒྱད་སྔོན་དུ་འགྲོ་བའམ་བསྒོམ་པའོ། །བསམ་གཏན་གྱི་དངོས་གཞི་བརྒྱད་ནི། རྟོག་བཅས་དཔྱོད་བཅས་ནས་ཡོད་མིན་མེད་མིན་གྱི་བར་དང་། བསམ་གཏན་ཁྱད་པར་ཅན་ནི། རང་རང་གི་དངོས་གཞི་མཐར་ཕྱིན་པའོ། །འབྲས་བུ་སྐྱེ་བའི་བསམ་གཏན་ནི། བསམ་གཏན་བཞིས་བསྡུས་པའི་གཟུགས་ཁམས་གནས་རིས་བཅུ་བདུན་གྱི་ལྷ་དང་། བསམ་གཏན་དང་པོར་ཚད་མེད་བཞི་དང་། རྟོག་དཔྱོད་མེ་ལྟ་བུ་བསྒོམ་པ་ཚངས་གནས་གསུམ། གོམས་རིམ་བཞིན། གཉིས་པར་དགའ་བདེ་ཆུ་ལྟ་བུ་འོད་གསལ་གྱི་གནས་གསུམ། གོམས་རིམ་བཞིན་གསུམ་པར་དབུགས་རྔུབས་རླུང་ལྟ་བུའི་དགེ་གནས་གསུམ། གོམས་རིམ་བཞིན་བསམ་གཏན་བཞི་པར་སྐྱོན་བྲལ་སྤྲིན་མེད་སྐྱེས་གསུམ། བསམ་གཏན་བཞི་པ་དང་ཟག་མེད་སྤེལ་ཏེ་བསྒོམ། ཆུང་འབྲིང་ཆེ་བ་ཆེས་ཆེ་བ་ཤིན་ཏུ་ཆེ་བ་ལྔ་ལས་གནས་གཙང་ལྔར་སྐྱེའོ། །
ཕ་རོལ་ཏུ་ཕྱིན་པ་ལས་གནས་རིགས་བཅུ་བདུན་དུ་གསུངས་ཤིང་། འགའ་ཞིག་བཅོ་བརྒྱད་དུ་འདོད་པར་བྱེད་ཀྱང་། འདུ་ཤེས་མེད་པའི་ལྷ་ཚེ་རིང་པོར་སྐྱེ་བའི་རྒྱུ་ནི་འཇིག་རྟེན་པའི་བསམ་གཏན་གསུམ་པ་ལས། འདུ་ཤེས་དང་ཚོར་བ་འགོགས་པ་ལ་མྱང་འདས་སུ་འཛིན་པའི་དབང་གིས་འདུ་ཤེས་མེད་པའི་སྙོམས་འཇུག་བསྒོམ་པ་ལས་ཏེ། དེའི་གནས་ནི་འབྲས་བུ་ཆེའི་ལྷ་དང་གྲོང་དང་དགོན་པའི་ཚུལ་དུ་གནས་པར་བཤད་པས། གནས་གཞན་ལོགས་སུ་མི་བགྲངས་ལ། ཤིན་ཏུ་མཐོང་དང་གྱ་ནོམ་སྣང་ནི་དོན་གཅིག་ལ་མིང་སོ་སོར་བརྗོད་པ་ཙམ་དུ་འདོད་པས་འདིར་ནི་གཟུགས་ཁམས་གནས་རིགས་བཅུ་དྲུག་ཏུ་བཞེད་པ་ཡིན་ནོ། །གཟུགས་མེད་སྐྱེ་མཆེད་མུ་བཞིའི་ལྷའོ། །
ཟད་པར་བཅུ་ནི། ཟད་པར་ས་དང་། ཆུ་དང་། མེ་དང་། རླུང་དང་། སྔོན་པོ་དང་། སེར་པོ་དང་། དམར་པོ་དང་། དཀར་པོ་དང་། ནམ་མཁའ་རྣམ་པར་ཤེས་པ་སྟེ། ནང་གི་ཁམས་དང་སྐྱེ་མཆེད་ལ་རང་དབང་ཐོབ་པས་ནུས་པ་མཐར་ཕྱིན་ཏེ་ཆུ་ལ་མི་ནུབ་པ་ལ་སོགས་པའི་ཡོན་ཏན་བཅུའོ། །ཟིལ་གནོན་བརྒྱད་ནི། ནང་གཟུགས་སུ་འདུ་ཤེས་པས་ཕྱི་རོལ་སེམས་ཅན་དང་སེམས་ཅན་མ་ཡིན་པའི་གཟུགས་ཐམས་ཅད་ཟིལ་གྱིས་གནོན་པ་གཉིས་དང་། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་སེམས་ཅན་དང་སེམས་ཅན་མ་ཡིན་པའི་གཟུགས་ཟིལ་གྱིས་གནོན་པ་གཉིས་དང་། ནང་སྡུག་པར་མོས་པས་ཕྱི་རོལ་གྱི་ཁ་དོག་སྔོན་པོ་དང་། སེར་པོ། དམར་པོ་དང་། དཀར་པོ་ཐམས་ཅད་ཟིལ་གྱིས་གནོན་པའི་འོད་ཟེར་འགྱེད་པ་སྟེ་བརྒྱད་དོ། །
རྣམ་ཐར་བརྒྱད་ནི། གཟུགས་ཅན་གཟུགས་ལ་བལྟ་བའི་རྣམ་ཐར། གཟུགས་མེད་གཟུགས་ལ་བལྟ་བའི་རྣམ་ཐར། གེགས་སེལ་སྡུག་པའི་རྣམ་ཐར་དང་གསུམ། གཟུགས་མེད་བཞིའི་རྣམ་ཐར་བཞི། འགོགས་པའི་རྣམ་ཐར་བརྒྱད་དོ། །སོགས་སྒྲས་བསྟན་པ་མཐར་གྱིས་གནས་པའི་སྙོམས་པར་འཇུག་པ་དགུ་སྟེ། བསམ་གཏན་བཞི། གཟུགས་མེད་བཞི། མཐར་གྱིས་གནས་པའི་སྙོམས་པར་འཇུག་པ་དང་དགུའོ། །རྡོ་རྗེ་ལྟ་བུའི་ཏིང་ངེ་འཛིན་ལ་སོགས་པ་ཏིང་འཛིན་སྒོ་མོ་བྱེ་བ་བསམ་ཡས་རྣམས་སོ། །གཞན་དོན་བཅུ་གཅིག་ནི་གོང་དུ་བསྟན་ཟིན་པ་ལྟར་རོ། །
འཁོར་གསུམ་ནི། བྱ་བྱེད་ལས་གསུམ་མམ། སྦྱིན་པ་ལྟ་བུ་ལ་མཚོན་ན། སྦྱིན་བྱ། སྦྱིན་བྱེད། སྦྱིན་ཡུལ་གསུམ་མོ། །
ཁྱད་ཆོས་བཞི་ནི། འཁོར་གསུམ་མི་རྟོག་པས་འཛིན་ཞེན་མེད་པ། ལན་ལ་རེ་བ་མེད་པ། རྗེས་སུ་བསྔོ་བས་སྤེལ་བ། སྟོང་ཉིད་སྙིང་རྗེ་ཟུང་དུ་འཇུག་པའི་ཐབས་དང་ལྡན་པ་སྟེ་གཞུང་དུ་གསལ་ལོ། །
སྒྲ་ཚད་བཟོ་གསོ་སོགས་གསུངས་པ་ནི། ཚར་གཅོད་རྗེས་འཛིན་ཀུན་ཤེས་གསུམ་ལ་འདུ་སྟེ། ཚིག་གི་འཁྲུལ་པ་ཚར་གཅོད་བྱེད་སྒྲ་རིག་པ། དོན་གྱི་འཁྲུལ་པ་ཚར་གཅོད་བྱེད་ཚད་མ་རིག་པ།
ལུས་ཀྱི་རྗེས་འཛིན་གཉིས་ནི། ཕྱི་ལུས་ཀྱི་ཉེར་སྤྱོད་ལ་ཕན་འདོགས་པ་བཟོའི་རིག་པ། ནང་ལུས་ཀྱི་འདུ་འཁྲུགས་ལ་ཕན་འདོགས་པ་གསོ་བ་རིག་པ། བདག་ཉིད་ཀུན་ཤེས་བྱ་བའི་ཕྱིར་སྡེ་སྣོད་གསུམ་སྟེ། འདུལ་མཛོད་དབུ་ཕར་སོགས་ནང་དོན་རིག་པ་ལ་བསླབ་བོ། །དེའང་། རིག་པའི་གནས་ལྔ་དག་ལ་མཁས་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་ཐོབ་མི་འགྱུར། །དེ་བས་གཞན་དག་ཚར་གཅོད་རྗེས་སུ་བཟུང་ཕྱིར་དང་། །བདག་ཉིད་ཀུན་ཤེས་བྱ་ཕྱིར་དེ་ལ་དེར་བརྩོན་བྱ། །ཞེས་གསུངས་སོ། །
རིག་གནས་ཆུང་བ་ལྔ་ནི། སྒྲའི་ཡན་ལག་ཙམ་ཡིན་ཞིང་། དེའང་མི་རྨོངས་པ་ལྔ་སྟེ། རྩིས་ཤེས་ན་གྲངས་ལ་མི་རྨོངས། སྙན་ངག་ཤེས་ན་ཚིག་རྒྱན་ལ་མི་རྨོངས། སྡེབ་སྦྱོར་ཤེས་ན་ཚིགས་བཅད་ལ་མི་རྨོངས། མངོན་བརྗོད་ཤེས་ན་མིང་ལ་མི་རྨོངས། ཟློས་གར་ཤེས་ན་སྐད་རིགས་ལ་མི་རྨོངས་པའོ། །རིག་གནས་ཆེ་ཆུང་བསྡོམས་པས་བཅུ་ཕྲག་ཟེར་རོ། །
ཞལ་ནས་གསུངས་པའི་བཀའ། བྱིན་གྱིས་བརླབས་པའི་བཀའ། རྗེས་སུ་གནང་བའི་བཀའ། བྱང་ཆུབ་སེམས་དཔས་མཛད་པའི་དགོངས་འགྲེལ་སེམས་འགྲེལ་སྐོར་གསུམ་ལྟ་བུ། ཉན་ཐོས་ཀྱིས་མཛད་པའི་དགོངས་འགྲེལ་བཤད་མཛོད་ཆེན་མོ་ལྟ་བུ། སོ་སྐྱེ་ལམ་ཞུགས་ཀྱི་གང་ཟག་མཁས་པས་མཛད་པའི་དགོངས་འགྲེལ་རྒྱ་བོད་དུ་གྲགས་པའི་བསྟན་བཅོས་རྣམས་སོ། །
རྒྱ་ཆེན་བསྡུ་བའི་བསྟན་བཅོས། ཟབ་པ་བཀྲོལ་བའི་བསྟན་བཅོས། ཉམས་པ་གསོ་བའི་བསྟན་བཅོས། འཐོར་བ་བསྡུས་པའི་བསྟན་བཅོས། འཁྲུགས་པ་གོ་རིམ་དུ་བསྡེབས་པའི་བསྟན་བཅོས།
ཉན་ཐོས་བྱང་ཆུབ། རང་རྒྱལ་བྱང་ཆུབ། བྱང་ཆུབ་ཆེན་པོ་སངས་རྒྱས་ཀྱི་གོ་འཕང་སྟེ་བྱང་ཆུབ་གསུམ།
སྦྱིན་པ་སོགས་རེ་རེ་ལའང་། སྦྱིན་སོགས་དྲུག་རེར་དབྱེ་ན་ཞེས་པའི་དོན། སྦྱིན་པ་ལྟ་བུར་མཚོན་ན། སྦྱིན་པ་དངོས་པོ། དག་པ་ཚུལ་ཁྲིམས། ཡང་ཡང་སློང་ཡང་མི་ཁྲོ་བ་བཟོད་པ། མྱུར་དུ་སྦྱིན་པ་བརྩོན་འགྲུས། དེར་སེམས་རྩེ་གཅིག་གཏད་པ་བསམ་གཏན། འཁོར་གསུམ་དམིགས་མེད་ཤེས་རབ་བོ། །མདོ་སྡེ་བསྐལ་པ་བཟང་པོ་ནས་དབྱེ་བ་རྒྱ་ཆེར་ཡོད་གསུངས་པ་ནི། མཆོག་ཏུ་དགའ་བའི་རྒྱལ་པོ་ཡོངས་སུ་སྦྱོང་བར་བྱེད་པའི་ཕ་རོལ་ཏུ་ཕྱིན་པ་དྲུག་ཡོད་དོ་ནས། རིང་བསྲེལ་རྣམ་པར་དབྱེ་བའི་ཕ་རོལ་ཏུ་ཕྱིན་པ་དྲུག་གོ །ཞེས་པའི་བར་དུ་ཕར་ཕྱིན་བརྒྱ་དང་ཉེར་གཅིག་ཡོད་དོ། །
དགེ་སྦྱོང་ཆོས་བཞི་ནི། ཁྲོ་བའི་ལན་དུ་སླར་མི་ཁྲོ། གཤེ་བའི་ལན་དུ་སླར་མི་གཤེ། མཚང་འབྲུའི་ལན་དུ་མཚང་མི་འབྲུ། བརྡུང་བརྡེག་བྱས་པའི་ལན་དུ་སླར་མི་བརྡེག། ལག་མི་རྫོགས། འདི་དང་ཕྱི་མར་ལན་ལ་རེ་བ་མེད་པའི་སྦྱིན་པ་དང་། འབྲས་བུ་ལྷ་མིའི་ཡང་སྲིད་མི་འདོད་པའི་ཚུལ་ཁྲིམས་དང་། འགྲོ་ཀུན་ལ་ཞེ་འགྲས་སྤང་བའི་གཟུགས་ཅན་གཟུགས་མེད་ཐམས་ཅད་ལ་ནི་བཟོད་པ་དང་། སྤྱིར་དུ་དཀར་པོ་དགེ་བའི་ཆོས། ཁྱད་པར་བྲལ་སྨིན་གྱི་ཡོན་ཏན་ཀུན་མྱུར་དུ་སྡུད་བྱེད་བརྩོན་འགྲུས་དང་། དེ་བཞིན་དུ་བསམ་གཏན་གཟུགས་ཁམས་དང་གཟུགས་མེད་ལས་འདས་པའི་ཕྱིར་འཇིག་རྟེན་པའི་བསམ་གཏན་མིན་པ་དང་། ཤེས་རབ་སྟོང་པ་ཉིད་ཀྱང་ཐབས་སྙིང་རྗེ་ཆེན་པོ་དང་ལྡན་པ་ཡིས། སྦྱིན་སོགས་ཕ་རོལ་ཕྱིན་པ་དྲུག་པོ་ལ་བརྟེན་པ་རྣམས་ཀྱིས་ཡང་དག་པར་སྦྱོར་རོ། །
མདོ་རྒྱན་ལས། དང་པོ་སྦྱིན་པ་དང་མཚུངས་ཤིང་། གཉིས་པ་གདུལ་བྱ་དེ་ལ་སྙན་པར་སྨྲ་བས་ཚིག་སྟོན་པ་དང་། གསུམ་པར་བླང་དོར་ལག་ལེན་ལ་རང་ཉིད་འཇུག་པའི་དོན་སྤྱོད་པ་དང་། བཞི་པར་བདག་ཉིད་ཀྱིས་ཐར་པའི་དོན་དང་མཐུན་པའི་རྗེས་སུ་འཇུག་པ་རྣམས་ཀྱིས་གོ་རིམ་ཉིད་དུ་འདོད་པ་ཡིན་ནོ། །
སྦྱིན་པ་ནི། འཕྲལ་ཡུན་ཕན་པར་བྱེད་པའི་ཐབས་དང་། སྙན་སྨྲ་ནི། གདུལ་བྱ་རྗེས་སུ་འཛིན་པར་བྱེད་པ་དང་། དོན་སྤྱོད་ནི། ལམ་དུ་འཇུག་བྱེད་དང་། དེ་བཞིན་དུ་དོན་མཐུན་ནི། རྒྱལ་སྲས་སྤྱོད་པའི་རྗེས་སུ་འཇུག་པར་བྱེད་པས་བསྡུ་བའི་དངོས་པོ་བཞིར་ཤེས་པར་བྱའོ། །
བློ་སྦྱོང་དོན་བདུན་ནི། སྔོན་འགྲོ་རྟེན་གྱི་ཆོས་བསྟན་པ། དངོས་གཞི་བྱང་ཆུབ་ཀྱི་སེམས་སྦྱོང་བ། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ། ཚེ་གཅིག་གི་ཉམས་ལེན་དྲིལ་ནས་བསྟན་པ། བློ་འབྱོངས་པའི་ཚད། བློ་སྦྱོང་བའི་དམ་ཚིག བློ་སྦྱོང་བའི་བསླབ་བྱའོ། །
གྲུབ་མཐའ་ལོག་པར་ཞུགས་པ་མུ་སྟེགས་པ་རྣམས་ཞེས་གསུངས་པའི་སྐབས། མུ་སྟེགས་ཏརྐ་སྡེ་ལྔ་ནི། གྲངས་ཅན་པ། དབང་ཕྱུག་པ། ཁྱབ་འཇུག་པ། གཅེར་བུ་པ། རྒྱང་འཕེན་པ་དང་ལྔའོ། །དང་པོ་ལ་དབྱེ་ན། རྟག་ལྟ་ཀུན་གྱི་ཕྱི་མོ་གྲངས་ཅན་པ། སེར་སྐྱ་པ། ཡོན་ཏན་གསུམ་པ།
དེ་ཉིད་ཉེར་ལྔའི་རྣམ་གྲངས་ཅན་པ་ནི། གཙོ་བོ་དང་བདག་གཉིས་སུ་འདུ་ཞིང་། དེའང་བདག་ནི་སེམས་ཅན་གྱི་སྐྱེས་བུ་སྟེ་ཤེས་པ་མིན་པ། རྟག་པ་གཅིག་པུ་བྱ་བྱེད་དང་བྲལ་བ། ཡུལ་ལ་ལོངས་སྤྱོད་པས་ཟ་བ་པོ་ཡིན་པ། རང་བཞིན་རྒྱུའི་གཙོ་བོའི་ཁུག་མ་ལ་གནས་པས་སུས་ཀྱང་མི་མཐོང་བའི་ལྐོག་གྱུར་ཅན་ཆོས་ལྔ་དང་ལྡན་པའོ། །གཙོ་བོ་ལ་གཉིས་ལས། རང་བཞིན་རྒྱུའི་གཙོ་བོ་ནི་བདེ་སྡུག་བཏང་སྙོམས་གསུམ་མམ། དུག་གསུམ་མོ། །མིང་གཞན་རྡུལ་མུན་སྙིང་སྟོབས་ཞེས་བྱ་བའི་ཡོན་ཏན་གསུམ་ཆ་མཉམ་པ་སྟེ། བེམ་པོ་ཡིན་པ་རྟག་གཅིག་རྣམ་འགྱུར་ཐམས་ཅད་བསྐྱེད་པའི་རྒྱུ་བྱེད་པ་སུས་ཀྱང་མ་བསྐྱེད་པ་དྲང་སྲོང་སེར་སྐྱས་ཀྱང་མི་མཐོང་བའི་ལྐོག་ཏུ་གྱུར་པ་སྟེ་ཁྱད་པར་ལྔ་ལྡན་ནོ། །རྣམ་འགྱུར་འབྲས་བུའི་གཙོ་བོ་ནི། ཡོན་ཏན་གསུམ་གྱི་རང་བཞིན་ཡིན་ལ། དེ་ལ་དབྱེ་ན་ཉི་ཤུ་རྩ་གསུམ་སྟེ། རང་བཞིན་ལས་ཆེན་པོ། དེ་ལས་ང་རྒྱལ་རིམ་པར་རྣ་བ་སོགས་དབང་པོ་ལྔ་དང་། ཁ་སོགས་ལས་དབང་ལྔ་དང་ཡིད་དབང་བཅས་བཅུ་གཅིག །སྒྲ་སོགས་དེ་ཙམ་ལྔ། ནམ་མཁའ་སོགས་འབྱུང་བ་ལྔ། སྔར་གྱི་བདག་གཙོ་གཉིས་བསྣན་པས་ཉེར་ལྔའོ། །ཕྱི་རོལ་དྲང་སྲོང་སེར་སྐྱའི་བརྒྱུད་པ་ཡིན་པས་སེར་སྐྱ་པ་ཞེས་ཀྱང་ཟེར། རྡུལ་མུན་སྙིང་སྟོབས་གསུམ་གྱི་ཡོན་ཏན་བགྲང་བས་ཡོན་ཏན་གསུམ་པ་ཞེས་ཀྱང་ཟེར་རོ། །བདག་དང་གཙོ་བོ་རྟག་པར་འདོད་པའོ། །གཉིས་པ་ལ་དབྱེ་ན། དབང་ཕྱུག་པ། འུག་ཕྲུག་པ། དོན་དྲུག་པ། རྐང་མིག་རྗེས་འབྲང་རིག་པ་ཅན། གཟེགས་ཟན་རྗེས་འབྲངས་བྱེ་བྲག་པ། སྤྱོད་པ་པ། དབང་ཕྱུག་རྟག་པར་འདོད་པ་ནི། སྣོད་བཅུད་བདེ་སྡུག་འཁོར་བ་དང་གྲོལ་བ་ཐམས་ཅད་དབང་ཕྱུག་གིས་བྱས་པར་འདོད་ཅིང་དེ་མཆོད་པར་བརྩོན། དབང་ཕྱུག་ཆེན་པོས་རྒྱུད་མང་དུ་གསུངས་པ་ལས་སློབ་མ་རྐང་མིག་དང་གཟེགས་གཟན་པ་གཉིས་སོ། །དེའང་ཨུ་མ་བསྲུང་བཅུག་པས་ཆགས་པ་སྐྱེས་ན་དཀའ་ཐུབ་ལས་ཉམས་དོགས་ཨུ་མའི་རྐང་པར་མིག་བལྟས་པས་རྐང་མིག་ཟེར། དེས་བརྩམས་པ་རིག་པའི་ལྟ་བ་ཞེས་བྱ་བའི་བསྟན་བཅོས་ལ་བརྟེན་རིག་པ་ཅན་ཞེས་ཟེར། འབྲས་ཀྱི་ཟེ་ཀ་ཟོས་པའི་དཀའ་ཐུབ་བྱས་པས་གཟེགས་གཟན་པ་ཞེས་ཟེར། དེའི་བྱེ་བྲག་གསལ་བའི་བསྟན་བཅོས་ལ་བརྟེན་བྱེ་བྲག་པ་ཞེས་ཟེར། དབང་ཕྱུག་སྒྲུབ་རྟེན་རྡོའི་ལིང་གར་འུག་ཕྲུག་བབས་པ་ལས་དོན་དྲུག་ཤེས་སྙམ་བྱུང་བས་འུག་ཕྲུག་པ་དང་དོན་དྲུག་པའང་ཟེར། རྫས། ཡོན་ཏན། ལས། སྤྱི། བྱེ་བྲག འདུ་བ་སྟེ། རྡུལ་ཕྲན་རྟག་པར་སྨྲ་བས་བྱེ་བྲག་པ་ཟེར། རིག་པ་ཅན་པའང་དེ་དང་ཕྱོགས་མཚུངས་ཤིང་བདག་ཤེས་རིག་སྐྱེས་བུ་གཙོར་འདོན་སྐད། གསུམ་པ་ཁྱབ་འཇུག་གི་འཇུག་པ་བཅུ་ལས་བརྩམས་པའི་ཁྱབ་འཇུག་རྟག་པར་སྨྲ་བ་ལ་དབྱེ་ན། ཁྱབ་འཇུག་པ། ཚངས་པ་བ། རིག་བྱེད་པ། དེ་ལ་སྡེ་ལྔ། ལྷ་ཁྱབ་འཇུག་གི་ལྟེ་བ་པདྨོའི་སྐྱེས་གནས་ནས་ཚངས་པ་སྤྲུལ་ཏེ། དེས་སྣོད་བཅུད་བྱས་ཤིང། གདོང་བཞི་ལས་སྙན་ཚིག སྲིད་སྲུང་། མཆོད་སྦྱིན། ངེས་བརྗོད་ཀྱི་རིག་བྱེད་བཞི་བྱུང་བ་ཚད་མར་བྱེད་པས་ཚངས་པ་བ་ཟེར། དེ་ཉིད་དྲང་སྲོང་རྣམས་ཀྱིས་བཏུས་པའི་ནང་ཚན། དངོས་ཀུན་སྒྲ་ཡི་བདག་ཉིད་དུ་འདོད་པ་བརྡ་སྤྲོད་པ་དང་། ཕྱི་རོལ་ཚད་མ་གཙོར་འདོན་རྣམ་ཕུག་པ་དང་། དྲང་སྲོང་བསམ་གཏན་བསྒོམས་པས་གསང་བ་པ་དང་། ངན་སྤོང་གི་རྣམ་སྤྱོད་བཅུ་གཉིས་སོགས་འདོད་སྤྱོད་པ་དང་། གསོ་དཔྱད་རྒྱུད་ལ་བརྟེན་པའི་ཙ་ར་ཀ་པ་དང་ལྔའོ། །བཞི་པ་གོས་མེད་གཅེར་བུ་པ་ལ་དབྱེ་ན། གཅེར་བུ་པ། རྒྱལ་བ་པ། དོན་དགུ་པ། ཐར་པ་མདོག་དབྱིབས་ཅན། ཤིང་སེམས་པ་ཅན་དུ་འདོད་པ། མི་ཡི་ཟས་གོས་སྤངས་བའི་དཀའ་ཐུབ་བྱས་པས་གཅེར་བུ་པ་ཟེར། ལྷ་ཆེན་རྒྱལ་བ་དམ་པའི་རྗེས་སུ་འབྲང་བས་རྒྱལ་བ་པ་ཟེར། སྲོག་དང་ཟད་པ་སྡོམ་པ་སོགས་དོན་དགུར་ངེས་པས་དོན་དགུ་པ་ཟེར། ལུས་སྲོག་འདོར་བའི་དཀའ་ཐུབ་སྣ་ཚོགས་བྱས་པས་ཐར་པ་སྟེང་ཕྱོགས་སུ་གདུགས་དཀར་གྱེན་བསྟན་འདྲ་བར་ཐར་པ་ཐོབ་འདོད་མདོག་དབྱིབས་ཅན་ཟེར། ལྗོན་ཤིང་སོགས་ལོ་འདབ་བཅད་པས་འཁུམས་པ་དང་། ལྤགས་པ་བཤུས་པས་སྐམ་པས་འཆི་བའི་ཕྱིར་ཤིང་སེམས་པ་ཅན་དུ་འདོད་པ་ཟེར། ལྔ་པ་ཆད་པར་ལྟ་བ་སྡེ་གཅིག་ནི། ཚེ་སྔ་ཕྱི་ལས་རྒྱུ་འབྲས་རྒྱང་དུ་འཕེན་པ་ལ་དབྱེ་ན། རྒྱང་འཕེན་པ། ཕུར་བུ་པ། ནམ་མཁའི་གོས་ཅན། ཚུར་རོལ་མཛེས་པ། མུར་སྟུག་པ་སྟེ་ཆད་ལྟ་སྡེ་གཅིག་གོ །ཚེ་སྔ་ཕྱི། ལས་རྒྱུ་འབྲས། ཐར་པ་གྲོལ་བ་མེད་པར་འདོད་པ་རྒྱང་འཕེན་པ་ཟེར། སྔོན་ཕུར་བུས་བརྩམས་པའི་ཆད་ལྟའི་བསྟན་བཅོས་ཀྱི་རྗེས་སུ་འབྲང་བས་ཕུར་བུ་པ་ཟེར། ཆད་ལྟའི་མཐར་ཐུག་ནམ་མཁའི་གོས་ཅན་ཟེར། ཚེ་འདིར་སྣང་བདེ་སྐྱིད་གཙོ་བོར་དྭང་དུ་ལེན་པས་ཚུལ་རོལ་མཛེས་པ་ཟེར། ཆད་པའི་མུར་ཐུག་པ་ན་མུར་ཐུག་པའམ་མུར་སྟུག་པ་ཟེར། ཚེ་སྔ་ཕྱི་དང་། གྲོལ་བ་དང་། འབྲས་བུ་སངས་རྒྱས་དང་ཚད་མ་སོགས་ཐམས་ཅད་ལ་སྐུར་བ་འདེབས་པ་ལྟ་བའི་སྙིང་པོ་ཞེས་བྱ་བ་ལ་ཡིད་རྟོན་པའོ། །རྟག་ལྟ་བཞི་པོ་རྣམས་ཀྱིས་བདག་དང་གཙོ་བོ་དབང་ཕྱུག་སོགས་རྟག་པ་གཅིག་པུ་ཐམས་ཅད་ལ་ཁྱབ་པ་རང་དབང་ཅན་དུ་འདོད། ཆད་ལྟ་ནི་གོང་དང་འདྲ་བ་ལས་དེས་ཀྱང་བདག་ཡོད་པར་འདོད་པ་ཁོ་ནའོ། །འདི་དག་གི་ལུང་ནི་ཡིག་ཚོགས་ལ་འཇིགས་ནས་མ་བྲིས་སོ། །དེ་དག་ནི་ཤེས་པར་བྱ་ལ་འཇུག་པར་མི་བྱ་བའི་ཕྱི་རོལ་མུ་སྟེགས་པའི་གྲུབ་མཐའོ། །རྒྱས་པར་སྤྲོ་ན་མདོ་སྡེ་ཚངས་པའི་དྲྭ་བ་སོགས་ལ་བལྟ་བར་བྱའོ། །
འཕགས་ཞབས་ཀྱིས་གལ་ཏེ་བསྒྲུབ་པར་བྱ་བའི་དངོས་པོ་མི་རྟག་པ་ལྟ་བུ་གང་ཡིན་པ་དེ་དངོས་པོ་རྟག་པ་ལྟ་བུ་གཞན་ལ་ལྟོས་ནས་གྲུབ་ཅིང་། རྟག་པ་དེ་ཉིད་ལ་ཡང་མི་རྟག་པ་ལ་ལྟོས་ནས་ནི། ལྟོས་པར་བྱ་བའི་རྟག་པའི་དངོས་པོ་གང་ཡིན་པ་དེ་བརྡར་བཏགས་པས་འགྲུབ་ན། འོ་ན་ལྟོས་ས་མི་རྟག་པ་གང་ལ་བལྟོས་ནས་ལྟོས་ཆོས་རྟག་པ་གང་ཞིག་མིང་ཙམ་ཡིན་པས་གང་བདེན་པར་འགྲུབ་པར་སྨྲོས་ཤིག །ཕྱི་རོལ་པ་ལྟར་འདུ་བྱེད་ཕྱི་ནང་གི་དངོས་པོ་རྣམས་རང་བཞིན་འཇིགས་མེད་དང་རྫས་སྐད་ཅིག་གཉིས་པར་སྡོད་པའི་རྟག་པའི་ངོ་བོ་ཉིད་མེད་དེ། སྒྲུབ་བྱེད་རིམ་པ་ལྟར་རང་བཞིན་མི་གནས་པར་གནས་སྐབས་གཞན་དུ་འགྱུར་བ་དང་། རྒྱུན་ཆད་པར་སྣང་བའི་ཕྱིར་རོ། །དབུ་མ་པ་ལྟར་དངོས་པོ་ངོ་བོ་ཉིད་མེད་པ་ཞིག་ནི་མེད་དེ། གང་ཕྱིར་དངོས་པོ་རྣམས་བདག་དང་བདག་གི་བ་དང་བྲལ་བའི་སྟོང་པ་ཉིད་དུ་ནི་ཁས་ལེན་པས་རྟེན་ཆོས་ཅནམི་རྟག་པ་ཡང་དོན་ལ་གྲུབ་པར་་ཡང་ཡོད་པ་མིན་ནོ། །ཞེས་སོ། །ཡང་རྒྱུ་འབྲས་ཀྱིས་བསྡུས་པའི་ཆོས་འདི་དག་ནི། ཆོས་ཉིད་ངོ་བོ་ཉིད་ཀྱི་དབང་དུ་བྱས་ན། ཚུར་འོང་བ་མེད་ཅིང་ཕར་འགྲོ་བ་མེད་པ་དང་། དེ་བཞིན་དབུས་མཐར་གནས་པ་མེད་ན། རྒྱུ་ལས་དང་འབྲས་བུ་ལས་ཀྱི་རྣམ་པར་སྨིན་པ་ཅི་ལྟ་བུར་ནི་བདེན་གྲུབ་འཐད་པར་ག་ལ་འགྱུར་ཏེ་མི་འགྱུར་རོ། །ཀུན་རྫོབ་ལས་འདས་དམ་པའི་དོན་དུའང་དེ་དག་གྲུབ་པ་མེད་ཅིང་ཡུལ་དུས་གང་དུའང་འགྲོ་བ་དང་འོང་བ་སོགས་ཡོད་པ་མ་ཡིན་ནོ། །ཀུན་རྫོབ་བདེན་པའི་དབང་དུ་བྱས་ན་ནི་རྒྱུ་སྤང་བླང་གི་ལམ་ལ་འཇུག་ཅིང་། འབྲས་བུ་རྣམ་པར་སྨིན་པ་དཀར་ནག་ཉེ་བར་སྟོན་ཏོ། །ཞེས་སོ། །
ནང་པའི་གྲུབ་མཐའ་ཞེས་པའི་སྐབས། ནང་པའི་གྲུབ་མཐའ་བཞི་ནི། རྡོ་རྗེ་སྙིང་འགྲེལ་ལས། སངས་རྒྱས་པ་ལ་བཞི་པ་དང་། །ལྔ་པ་ཐུབ་པའི་དགོངས་པ་མིན། །ཞེས་གསུངས་ཏེ། ཐེག་དམན་ལ་ཉན་རང་གཉིས་ཡོད་ཀྱང་། རང་རྒྱལ་ལྟ་བ་མདོ་སྡེ་པ་དང་མཚུངས་ཤིང་། སེམས་བསྐྱེད་དང་སྤྱོད་པ་སོགས་ཉན་ཐོས་སྤྱི་དང་ཕྱོགས་འདྲ་བ་ལས་ལོགས་སུ་མ་སྨྲོས་སོ། །དེ་ལ་དང་པོའི་བྱེ་བྲག་སྨྲ་བ་ནི། དོན་ཤེས་ཐུག་ཕྲད་ཅེར་མཐོང་དུ་འཛིན་པ་རྣམ་པ་ཤེས་པ་གཉིས་ཐ་དད་པ་སྟེ། གཞུང་བསྟན་བཅོས་བྱེ་བྲག་བཤད་མཛོད་ཆེན་མོ་ལ་བརྟེན་ཅིང་། རྡུལ་ཕྲན་དང་ཤེས་པ་ཆ་མེད་དོན་དམ་བདེན་གྲུབ་ཏུ་འདོད་པ་སྟེ། རྡུལ་ཕྲན་ཆ་མེད་རེག་ལ་མ་འབྱར་བ་པོ་ཏི་དང་ནས་ཕུང་ལྟར་ཡོད་པ་རླུང་གིས་མི་འཐོར་བར་བསྡུས་པར་འདོད་གཟུགས་དང་སེམས་དང་སེམས་བྱུང་དང་མི་ལྡན་པའི་འདུ་བྱེད་དང་འདུས་མ་བྱས་ཏེ་ཤེས་བྱ་གཞི་ལྔ་བདེན་པ་དང་། དུས་གསུམ་རྫས་སུ་གྲུབ་པ་དང་། ཤེས་པ་རྣམ་མེད་དུ་དོན་འཛིན་པ་དང་། དེས་རང་མ་རིག་པར་འདོད་དོ། །འདུས་མ་བྱས་གསུམ་ནི་ནམ་མཁའ་དང་སོ་སོར་བརྟག་འགོག་དང་བརྟག་མིན་འགོག་པ་དང་གསུམ་མོ། །
བྱེ་སྨྲའི་གྲུབ་མཐའ་ནི། ལམ་རིམ་གཞུང་དུ་རྒྱས་པར་གསལ་བས་དེ་ལས་གཞན་པ་ཆེར་མ་དགོས་སོ། །
གཉིས་པ་མདོ་སྡེ་པ་ནི། ཕྱི་དོན་དུ་སྣང་བ་ནང་གི་དབང་པོའི་རྣམ་པ་ཙམ་ལས་ཕྱི་རོལ་ན་བདེན་གྲུབ་ཡོད་པར་མི་སྣང་བར་འདོད་ཅིང་གཞུང་མངོན་པ་སྡེ་བདུན་ལ་བརྟེན་པའོ། །འདི་གཉིས་ཀས་གང་ཟག་གི་བདག་མེད་ལེགས་པར་འདོད་ཅིང་ཐེག་ཆེན་མེད་པར་འདོད་པ་སོགས་ཀྱང་འདྲའོ། །རྡུལ་ཕྲན་ཆ་མེད་དངོས་སུ་མི་འདོད། ད་ལྟའི་གཟུགས་སྒྲ་སོགས་སྣང་བ་འདི་ཀུན་རྩོམ་བྱེད། ཕག་ན་མོའི་རྫས་སུ་ཡོད་པར་བཤད་ཅིང་། ཡོད་ལུགས་ནི་གཟུགས་སོགས་མིག་ལ་རྣམ་པར་གཏོད་པས་དེ་བཞིན་དང་། སྒྲ་དྲི་སོགས་དེས་རིགས་འགྲེ། དོན་སྣང་སེམས་གཞི་མཐུན་པ་ཡིན། དོན་ཤེས་ལྐོག་གྱུར་དུ་འདོད་པ་རྣམ་པ་དང་ཤེས་པ་གཉིས་དབྱེར་མེད་པར་འདོད་པའོ། །འདི་ལ་དབྱེ་ན་སྣ་ཚོགས་སུ་སྣང་བ་ཤེས་པའི་ངོ་བོ་གཅིག་ཏུ་འདོད་པ་དང་། རྣམ་པའི་གྲངས་བཞིན་དུ་ཤེས་པ་དེ་སྙེད་དུ་འདོད་པ་དང་རྣམ་པ་དང་ཤེས་པ་ཕྱེད་མ་སྒོང་ང་ཁ་བཀས་པ་ལྟར་འདོད་པ་དང་གསུམ་མོ། །
གྲུབ་མཐའི་འདོད་ཚུལ་ནི། གཟུགས་དང་སེམས་དང་སེམས་ལས་བྱུང་བ་རྣམས་དོན་དམ་པར་ཡོད་པ་དང་། མི་ལྡན་པའི་འདུ་བྱེད་རྣམས་གསུམ་པོ་དེའི་གནས་སྐབས་ལ་བཏགས་པ་དང་། འདུས་མ་བྱས་རྣམས་ངོ་བོ་ཉིད་མེད་པ་དང་འདྲ་བར་སྐྱེད་བྱེད་ཀྱི་དོན་ནི་གཟུང་བ་དང་། སྐྱེས་ལ་འདྲ་བའི་བློ་འཛིན་པ་དང་། རྒྱུ་འབྲས་ངོས་མི་མཉམ་པ་དང་། ཤེས་པ་རང་རིག་ཏུ་འདོད་དོ། །ཁྱད་པར་སྣང་བ་གཟུགས་ཀྱི་གཞི་རྣམས་ལ། རིག་མིན་གཟུགས་ནི་སྤང་སེམས་རྒྱུན་ཆགས་ཡིན་པས། གཟུགས་དངོས་མིན་ཀྱང་གཟུགས་ཅན་འབྱུང་ཞིང་རྟེན་གཟུགས་ཅན་པ་བརྟེན་པས་གཟུགས་སུ་བཏགས་པར་འདོད་དོ། །དེའང་བསྟན་མེད་ཐོགས་མེད་ཀྱི་གཟུགས་ལུས་སྤྱིར་ཁྱབ་པ་ནགས་ལ་མེ་ཤོར་བ་ལྟར་གནས་པའི་སྡོམ་པ་དང་། སྡོམ་མིན་དང་། བར་སྡོམ་དང་གསུམ་མོ། །ལྷག་མ་དབང་པོ་ནི་གཟུགས་ཅན་དང་པོ་རྣམ་ཤེས་ཀྱི་བདག་པོའི་རྐྱེན་ལ་བརྟེན་ནས་ཤར་བ་ཡིན་ལ། ཡུལ་གཟུགས་སྒྲ་རྣམས་ཀྱང་ནང་གི་ཤེས་པ་ལ་རྣམ་པ་གཏོད་པས་དམིགས་པའི་རྐྱེན་དུ་འདོད་དོ། །རྡུལ་ཕྲན་འབྱར་ལ་མ་རེག་པ་གཡག་རྔ་དང་ནེའུ་གསེང་ལྟར་འདུས་པ་དངོས་སྣང་རགས་པ་བརྩམས་པར་འདོད་དོ། །སེམས་དང་སེམས་ལས་བྱུང་བའི་གཞི་སྒོ་ལྔའི་རྣམ་ཤེས་དང་དེའི་འཁོར་གྱི་སེམས་ལས་བྱུང་བ་གཟུགས་ལ་སོགས་པ་ཡུལ་ལྔ་ལ་དམིགས་ཏེ་ཡུལ་ལྔ་དངོས་སུ་མཐོང་བ་མེད་ཀྱང་། མིའི་བཞིན་གྱིས་མེ་ལོང་ལ་རང་འདྲའི་རྣམ་པ་གཏད་པའམ་ཤར་བ་ལྟར། ཡུལ་གྱི་ཤེས་པ་སྐད་ཅིག་དང་པོའི་རྗེས་སྐད་ཅིག་གཉིས་པར་རང་དང་འདྲ་བའི་རྣམ་པ་གཏད་པའམ་ཤར་བ་ལས་བྱུང་བ་སྟེ་སྐད་ཅིག་ད་ལྟ་བ་ལ་སྐད་ཅིག་སྔ་མའམ་སྔ་ལོགས་སུ་རྣམ་པ་གཏོད་བྱེད་དོན་ཡུལ་ལྔ་ལྐོག་ན་མོའམ་ཕག་ན་མོས་ཕུ་དུང་ནང་དུ་ལག་པ་ལྟར་གཏད་པས། ད་ལྟ་བའི་མཐོང་སྣང་བ་མེ་ལོང་གི་བཞིན་རས་ལྟ་བུའི་རང་འདྲ་བའི་རྣམ་པར་ཤར་ཞིང་། མ་འོངས་པ་ལའང་ད་ལྟའི་གཏོད་བྱེད་དོན་ཡུལ་ལྔས་འདུས་ཕྱི་ལོགས་སུ་ལྐོག་ན་མོས་གཏད་པས། ནང་གི་ཤེས་པ་ཕྱི་ཡུལ་དོན་གྱི་རྣམ་པར་ཤར་ཏེ་སྔ་མའི་འདྲ་བ་ཕྱིས་ཉམས་སུ་མྱོང་བ་ལ་ཡུལ་ལམ་དོན་རྟོགས་པའམ་ཤེས་པའམ་མཐོང་ངོ་ཞེས་ཐ་སྙད་འདོགས་ཏེ། རྣམ་ངེས་ལས། འདྲ་བ་ཉམས་སུ་མྱོང་བ་ལ། །དོན་སྤྱོད་ཅེས་ནི་རྣམ་པར་བརྗོད། །ཅེས་པ་དང་། ཤེས་པ་རྣམ་བཅས་ཕྱོགས་ལ་ནི། །དངོས་སུ་དེ་གཉིས་ཐ་དད་ཀྱང་། །དེ་དང་གཟུགས་བརྙན་འདྲ་བས་ན། །བཏགས་པ་ཙམ་ཞིག་ཚོལ་བར་རུང་། །ཞེས་རྣམ་བཅས་པ་འདོད་ལ། ཡུལ་ལ་དམིགས་པས་དོན་རིག་པར་བཏགས་པ་ཡིན་ལ། ཤེས་པ་རྣམས་སྐད་ཅིག་དེ་ཉིད་རང་རིག་ཅིང་གསལ་བྱར་མྱོང་བས་ན། བདག་ཉིད་མྱོང་བས་རིག་པ་མཚན་ཉིད་པ་སྟེ། བདག་ཉིད་གསལ་བར་མྱོང་བ་ཡིན། །འདྲ་བར་སྣང་བ་དམིགས་པ་ཡིན། །དེས་ན་ཤེས་པ་ཐམས་ཅད་ཀྱི། །དམིགས་མྱོང་བདག་ཉིད་ཐ་དད་གནས། །ཞེས་བཤད་དོ། །དེ་གསུམ་ལས་གྲགས་ཆེ་བ་སྔ་མ་ལྟར་རོ། །འགྱུ་བ་ལ་གཉིས་སྣང་ལ་སོགས་པ་ནི་ཤེས་པ་ལ་ཟླ་བ་གཉིས་ཀྱི་རྣམ་པར་ཤར་ཡང་། ཕྱི་རོལ་རྣམ་པ་གཏོད་པ་པོ་ཟླ་བ་གཉིས་མེད་པས་ནང་ཤེས་པ་འཁྲུལ་པ་ཞེས་བྱ་སྟེ། ཡུལ་རྫུན་པས་འཁྲུལ་པ་ཡིན་ནོ་ཞེས་མདོ་སྡེ་པས་མི་སྨྲའོ། །ཡིད་ཀྱི་རྣམ་ཤེས་དང་དེའི་འཁོར་སེམས་བྱུང་རྣམས་ལ།
ཡིད་ཀྱི་མངོན་སུམ་ནི། དབང་ཤེས་ཀྱི་ཡུལ་གྱི་སྐད་ཅིག་སྔ་མའི་རྗེས་སྐད་ཅིག་གཉིས་པས་རྣམ་པ་གཏད་ནས། སྔ་མའི་དེ་དང་འདྲ་བ་ཉམས་སུ་མྱོང་བས་དོན་འཛིན་ལ། རྨི་ལམ་ལ་རྟ་གླང་གི་རྣམ་པར་སྣང་བ་དང་། ཡིད་རྟོག་བཅས་ལ་སྔ་ཕྱི་དང་། ཡུལ་དང་རང་བཞིན་གཉིས་འདྲེས་པའི་དོན་སྤྱི་མི་གསལ་བར་སྣང་བ་ནི། ཕྱི་མི་སྣང་བ་ནང་གི་ཤེས་པའི་ངོ་བོ་ཡིན་ན་ཡང་ནང་གི་དབང་ཤེས་ལ་ཕྱི་རོལ་ཡུལ་ལྔ་རྣམ་པ་གཏོད་བྱེད་དེ་ཕྱི་རོལ་ན་མེད་པས་འཁྲུལ་པ་ཡིན་ནོ། །ཤེས་པ་ཐམས་ཅད་སྐད་ཅིག་དེ་ཉིད་གསལ་བར་མྱོང་བ་རང་རིག་པ་ནི་མ་འཁྲུལ་བ་ཡིན་ནོ། །
གསུམ་པ་སེམས་ཙམ་པ་ནི།
ཐེག་པ་ཆེན་པོ་ལ་སྤྱིར་ཐེག་པ་ཆེ་ཆུང་ལ་ཁྱད་པར་དུ་མ་ཡོད་ཀྱང་བསྡུ་ན། གཞན་དོན་དུ་རྫོགས་བྱང་ཐོབ་པར་མི་འདོད་པ་ཆུང་ངུ་། འདོད་པ་ཆེན་པོ་ཡིན་ཏེ། ཐེག་པ་ཆེ་ཆུང་སེམས་བསྐྱེད་ཁྱད། ཟེར་བ་དེ་ཡིན། ཐེག་ཆེན་དེ་ལ་སྣང་བའི་དབང་གིས་སེམས་ཙམ་པ་དང་། དབུ་མ་པ་གཉིས་ལས། སེམས་ཙམ་པས་ཆོས་ཐམས་ཅད་ཀུན་བརྟགས་གཞན་དབང་ཡོངས་གྲུབ་ཏུ་འདུས་ཤིང་། སྣང་བ་སེམས་ཙམ་དུ་འདོད་ཅིང་སེམས་ཀུན་གཞིའི་རྣམ་ཤེས་རང་རིག་རང་གསལ་བདེན་གྲུབ་ཏུ་འདོད་པས་སེམས་ཙམ་པ་ཟེར། སེམས་བདེན་པར་རྟོགས་པ་སེམས་ཙམ་པ་རྣམ་ཤེས་བདེན་གྲུབ་ཏུ་འདོད་པ་སྟེ། བཅོམ་ལྡན་འདས་ཀྱིས། ཀྱེ་རྒྱལ་བའི་སྲས་དག་ཁམས་གསུམ་ནི་སེམས་ཙམ་མོ། །ཞེས་གསུངས་པ་ལྟར། སྣང་སྲིད་འཁོར་འདས་ཐམས་ཅད་ཀུན་བརྟགས་གཞན་དབང་ཡོངས་གྲུབ་གསུམ་དུ་འདུས། འདི་ལ་རང་བཞིན་གསུམ་ཟེར། དེ་ཡང་བྱེ་མདོའི་འདོད་པ་ལྟར། གཟུང་འཛིན་གཉིས་སུ་འདོད་པ་ནི། འཁྲུལ་པའི་གཞན་དབང་ལ་ཟེར། སེམས་ལས་གཞན་པའི་གཟུང་ཡུལ་རྒྱང་ཆད་དུ་འདོད་པ་ནི་ཀུན་བརྟགས་ཡིན། དེ་གཉིས་སེམས་སུ་ཤེས་པ་ནི་ཡོངས་གྲུབ་ཡིན། དེ་གསུམ་དབྱེ་ན་དོན་ལ་མེད། གཟུགས་སྒྲ་སོགས་བདག་གཞན་གཉིས་སུ་སྣང་བ་ནི་མཚན་ཉིད་ཆད་པའི་ཀུན་བརྟགས། མིང་ཚིག་ཡི་གེའི་ཚོགས་སོགས་རྣམ་གྲངས་པའི་ཀུན་བརྟགས། བག་ཆགས་སྣ་ཚོགས་དབང་གིས་ཕྱི་ནང་སྣོད་བཅུད་སྣ་ཚོགས་ཡུལ་དོན་དང་བཅས་པ་ནི་མ་དག་གཞན་དབང་། དག་པའི་སྐུ་དང་ཡེ་ཤེས་ཞིང་ཁམས་སོགས་ནི་དག་པ་གཞན་དབང་། གནས་ལུགས་དོན་གྱི་ཀུན་གཞིའི་ཆོས་དབྱིངས་རང་བཞིན་གྱིས་འོད་གསལ་བ་དེ་བཞིན་གཤེགས་པའི་སྙིང་པོ་འགྱུར་མེད་ཡོངས་གྲུབ། ཟག་མེད་ལམ་འབྲས་བུ་དང་བཅས་པ་ནི་ཕྱིན་ཅི་མ་ལོག་པའི་ཡོངས་གྲུབ་བོ། །
བཞི་པ་དབུ་མ་པ་ནི།
ཆོས་ཐམས་ཅད་བདེན་པ་གཉིས་སུ་འདུས་ཤིང་། དེ་ཡང་དོན་དམ་སྤྲོས་པའི་མཐའ་བརྒྱད་བྲལ་ཞིང་། ཀུན་རྫོབ་རྟེན་ཅིང་འབྲེལ་འབྱུང་སྒྱུ་མ་དང་རྨི་ལམ་ལྟ་བུར་འདོད་པ་སྟེ་ལྟ་བ་ཐམས་ཅད་ཀྱི་རྩེ་མོ་ཡིན་ལ་སེམས་ཀྱང་བདེན་མེད་དུ་རྟོགས་པའམ། རྣམ་ཤེས་བདེན་མེད་དུ་འདོད་པ་དབུ་མ་པའོ། །དབུ་མ་ནི་ལམ་རིམ་གཞུང་ལས་དངོས་བསྟན་ལྟར་རོ། །ཀུན་རྫོབ་བདེན་པ་དང་དོན་དམ་པའི་བདེན་པ་གཉིས་ཞེས་ཀྱང་གསུངས་ལ། དེ་དག་གཉིས་ཀྱི་མཚན་ཉིད་ཅི་ཞེ་ན། བུམ་པ་ལྟ་བུ་གང་ལ་ཆ་ཤས་སུ་བཅོམ་ན་དེའི་བློ་མི་འཇུག་པ་དེ་ནི་ཀུན་རྫོབ་ཏུ་ཡོད་པ་སྟེ། དཔེར་ན་བུམ་པ་ལྟ་བུའོ། །དེ་ལ་གྱོ་མོར་བཅོམ་ན་བུམ་པའི་བློ་མི་འཇུག་པ་དང་། གང་ལ་བློ་ཡི་ཆོས་གཞན་བསལ་ན་དེའི་བློ་མི་འཇུག་པ་དེ་ཡང་ཀུན་རྫོབ་ཏུ་ཡོད་པ་སྟེ། དཔེར་ན་ཆུ་ལྟ་བུའོ། །དེ་ལ་ནི་བློས་གཟུགས་ལ་སོགས་པའི་ཆོས་བསལ་ན་ཆུའི་བློ་མི་འཇུག་གོ །དེ་དག་ཁོ་ན་ལ་དེའི་མིང་བཏགས་པ་ཡིན་པས་བུམ་པ་དང་ཆུ་བཞིན་དུ་ཀུན་རྫོབ་ཏུ་ཡོད་དེ་བརྫུན་པ་མ་ཡིན་པའི་ཕྱིར་རོ། །དོན་དམ་པ་ཡོད་པ་ནི་དེ་ལས་གཞན་ནོ། །དེ་ནི་བཅོམ་པ་དང་བློས་ཆོས་གཞན་བསལ་ཡང་དེ་ཡི་བློ་འཇུག་པ་སྟེ། དཔེར་ན་གཟུགས་བཞིན་ནོ། །དབུས་རྡུལ་གཅིག་ལ་ཕྱོགས་རྡུལ་དྲུག་གི་ཆར་ནི་སྦྱར་བ་ན། ཕྲ་རབ་རྡུལ་ཕྲན་དེ་ཉིད་ཕྱོགས་ཆ་དྲུག་ཏུ་འགྱུར་བས་ཆ་མེད་དམ་བཅའ་ཉམས། ཕྱོགས་རྡུལ་དྲུག་པོ་དག་ནི་གོ་ས་གཅིག་ཏུ་གྱུར་ན། གོང་བུ་རི་རབ་ལྟ་བུའང་ཆ་མེད་རྡུལ་ཕྲན་ཙམ་དུ་འགྱུར་བས་ནམ་མཁའ་སྟོང་པ་བཞིན་ནོ། །
སྐར་མ་རབ་རིབ་སོགས་འདུས་བྱས་མཚོན་པའི་དཔེ་དགུ་སྟེ། སྐར་མ་ནི་མཚན་མོར་མངོན་ལ་ཉིན་མོར་མི་མངོན་པ་དང་། སྐད་ཅིག་མི་སྡོད་འགྲོ་བས་དེས་འདུས་བྱས་ཀྱི་སྐྱེ་འགགས་མཚོན་པ་དང་། མར་མེ་ནི་རྩི་མར་འབྲུ་མར་གྱི་མར་མེ་སྦར་ནས་བཟུང་སྐད་ཅིག་སྐད་ཅིག་གིས་མར་བསྲེགས་ནས་འཇིགས་པས་མཚོན་པ་རླུང་གིས་གློ་བུར་དུ་འབར་བའི་རྒྱུན་མེད་པར་བྱེད་པ་སོགས་སོ། །རབ་རིབ་ནི་མིག་ནད་ཅན་ལ་སྦྲང་འབབ་སྐྲ་ཤད་གཉིས་མཐོང་ལྟ་བུ་སོགས། གཞན་ནི་གོ་སླའོ། །སྤྱིར་བཤད་པ་གཞུང་དུ་གསལ་ལོ། །
གལ་ཏེ་ཕུང་པོ་བདག་ཡིན་ན། བདག་དེ་སྐྱེ་བ་དང་འཇིག་པ་ཅན་དུ་འགྱུར་ལ། འོན་ཏེ་ཕུང་པོ་རྣམས་ལས་གཞན་ཡིན་ན། ཕུང་པོའི་མཚན་ཉིད་སྐྱེ་འཇིག་གནས་གསུམ་བདག་ལ་མེད་པར་འགྱུར་རོ། །དེ་ཕྱིར་ཕུང་པོ་ལས་གཞན་བདག་མེད་དེ། ཕུང་པོ་མ་གཏོགས་བདག་དེར་འཛིན་པ་མ་གྲུབ་པའི་ཕྱིར་རོ། །
ཕུང་པོ་ལ་བདག་ཅེས་བརྗོད་པའི་ཚེ་ཕུང་པོ་རྣམས་ཀྱིས་ཚོགས་པ་ཡིན་གྱི་ཕུང་པོ་རེ་རེ་བའི་ངོ་བོ་མིན་ནོ། །བཅོམ་ལྡན་འདས་ཀྱིས། བདག་ཉིད་བདག་གི་མགོན་ཡིན་ཏེ། །བདག་ཉིད་བདག་གི་དགྲ་ཡང་ཡིན། །ལེགས་དང་ངན་པར་བྱས་པ་ལ། །བདག་ཉིད་བདག་གི་དཔང་པོ་ཡིན། །ཞེས་དང་། བདག་ཉིད་ལེགས་པར་འདུལ་བ་ནི། །མཁས་པས་མཐོ་རིས་ཐོབ་པར་འགྱུར། །དཔེ་ཇི་ལྟར་ན་བྱ་རྫོགས་སམ་དུས་མཐའི་སྐད་ཅིག་མར་མཐའ་ཡོད་པའི་ཚེ། དེ་བཞིན་དང་པོའི་ཐོག་མ་དང་། གཉིས་པའི་དབུས་མའམ་ཡོད་མེད་བརྟགས་དགོས་པས་དེ་ལྟར་ན་སྐད་ཅིག་མ་རྣམ་པ་གསུམ་དུ་བརྟག་དགོས་པའི་ཕྱིར་ན་རྒྱུན་འགྱུར་བའི་འཇིག་རྟེན་འདི་དོན་ལ་སྐད་ཅིག་ཙམ་ལ་ཡང་མི་གནས་སོ། །
གཤེགས་སྙིང་འདི་ལ་ཡེ་ནས་ཉེས་པས་མ་གོས་པས་བསལ་བར་བྱ་བའི་སྒྲིབ་གཉིས་ཀྱི་སྐྱོན་ཅི་ཡང་མེད་ཅིང་། གཞན་གློ་བུར་གྱི་ཁམས་སྟོང་པས་བྲལ་རྒྱུ་དང་། བྲལ་སྨིན་ཡོན་ཏན་ཡེ་ལྡན་ཡིན་ཕྱིར་གསར་དུ་བཞག་པར་བྱ་བའམ་གསར་རྙེད་ཅུང་ཟད་ཀྱང་མེད་དེ་བླ་མེད་ཀྱི་ཆོས་ཁམས་མི་སྟོང་བ་དང་། དེ་ལྟ་བུའི་སྤང་བླང་བསལ་བཞག་བྲལ་བའི་གཞི་ཡང་དག་པ་ཕྱིན་ཅི་མ་ལོག་པའི་ལྟ་བ་ཉིད་ལ་ལམ་ཚུལ་བཞིན་ཡང་དག་པར་བལྟ་བས། འབྲས་བུ་ཡང་དག་པ་མཐོང་ན་སྒྲིབ་གཉིས་ལས་རྣམ་པར་གྲོལ་བ་བླ་ན་མེད་པའོ། །
བྱང་ཆུབ་སེམས་དཔའ་བདག་ནི་སྟོང་ཉིད་ནམ་མཁའ་ལྟ་བུར་མཉམ་པར་བཞག་ཅེའམ། རྗེས་ཐོབ་སྒྱུ་མ་ལྟ་བུར་ལངས་ཞེས་སོ་སོར་འཛིན་པའི་རློམ་སེམས་མེད་དེ། ཅིའི་ཕྱིར་ཞེ་ན། ཤེས་བྱའི་ཆོས་རྣམས་ཀྱི་རང་བཞིན་དུས་རྟག་ཏུ་སྟོང་ཉིད་དུ་ཡོངས་སུ་ཤེས་པའི་ཕྱིར་རོ། །
དངོས་པོ་ཡོད་ཅེས་བྱ་བ་ནི་རྟག་པར་འཛིན་པའོ། །དངོས་པོ་མེད་ཅེས་བྱ་བ་ནི་ཆད་པར་ལྟ་བ་ཡིན་ནོ། །དེ་ཕྱིར་ཡོད་པ་དང་མེད་པ་གཉིས་གང་ལའང་། མཁས་པ་རྣམས་ཀྱིས་གནས་པར་མི་བྱའོ། །སྒྲིབ་གཉིས་ཉོན་ཤེས་གཉིས།
སྤྱན་ལྔ་ནི། དཔག་ཚད་བརྒྱ་སྟོང་ཚུན་གྱི་དངོས་པོ་མཐོང་བ་ཤའི་སྤྱན་སོགས་རྒྱས་པར་གཞུང་ནས་འབྱུང་། མདོར་བསྡུ་ན། ཤའི། ལྷའི། ཤེས་རབ་ཀྱི། ཆོས་ཀྱི། སངས་རྒྱས་ཀྱི་སྤྱན་ནོ། །
མངོན་ཤེས་དྲུག་ནི། རྫུ་འཕྲུལ་གྱི། རྣ་བའི། གཞན་སེམས་ཤེས་པའི། སྔོན་གནས་རྗེས་དྲན་གྱི། ལྷའི་མིག་གི ཟག་པ་ཟད་པའི་མངོན་ཤེས་སོ། །ཚིག་དོན་སྤོབས་པ་བཟོད་པའི་གཟུངས་དང་།
གཟུངས་དབང་གིས་ཞུས་པའི་མདོ་ལས་བརྒྱད་གསུང་སྟེ་གང་ཞེ་ན། སྒྲ་དབྱངས་རྣམ་པར་དག་པའི་གཟུངས། མི་ཟད་པ་ཟ་མ་ཏོག་གི་གཟུངས། འཁྱིལ་པ་མཐའ་ཡས་པའི་གཟུངས། རྒྱ་མཚོ་ཕྱག་རྒྱའི་གཟུངས། པདྨ་བཀོད་པའི་གཟུངས། ཆགས་པ་མེད་པར་སྙོམས་པར་འཇུག་པའི་གཟུངས། རྣམ་པར་གདོན་མི་ཟ་བའི་གཟུངས། སངས་རྒྱས་ཀྱིས་བྱིན་གྱིས་བརླབས་པའི་གཟུངས་སོ། །
སྤོབས་པའི་གཏེར་ཆེན་བརྒྱད་པོ་གང་ཞེ་ན། རྒྱ་ཆེར་རོལ་པ་ལས། བརྗེད་པ་མེད་པས་དྲན་པའི་གཏེར་དང་། བློས་རབ་ཏུ་འབྱེད་པའི་བློ་གྲོས་ཀྱི་གཏེར་དང་། མདོ་སྡེ་ཐམས་ཅད་ཀྱི་དོན་གྱི་རྣམ་པ་ཁོང་དུ་ཆུད་པས་རྟོགས་པའི་གཏེར་དང་། ཐོས་པ་ཐམས་ཅད་ཀུན་ཏུ་འཛིན་པས་གཟུངས་ཀྱི་གཏེར་དང་། ལེགས་པར་བཤད་པས་སེམས་ཅན་ཐམས་ཅད་ཚིམ་པར་བྱེད་པས་སྤོབས་པའི་གཏེར་དང་། དམ་པའི་ཆོས་ཡོངས་སུ་བསྲུང་བས་ཆོས་ཀྱི་གཏེར་དང་། དཀོན་མཆོག་གསུམ་གྱི་རིགས་བརྒྱུད་མི་གཅོད་པས་བྱང་ཆུབ་ཀྱི་གཏེར་དང་། མི་སྐྱེ་བའི་ཆོས་ལ་བཟོད་པ་ཐོབ་པས་སྒྲུབ་པའི་གཏེར་ཏེ་གཏེར་ཆེན་པོ་བརྒྱད་པོ་དེ་དག་ཐོབ་པར་འགྱུར་རོ། །ཞེས་གསུངས་སོ། །
སྐུ་སྟོད་མེ་འབར། སྐུ་སྨད་ཆུ་འབྲུབ། ཤིང་ཏཱ་ལ་བདུན་སྲིད་རྩེར་འཕགས་པ་སོགས་རྫུ་འཕྲུལ་ཡ་མ་ཟུང་སྟོན་པར་མཛད།
ཆོས་ཐམས་ཅད་ཀྱི་ངོ་བོ་ཉིད་མི་དམིགས་པ་ཞེས་བྱ་བའི་ཏིང་ངེ་འཛིན་དང་། ཆོས་ཐམས་ཅད་ཀྱི་ངོ་བོ་ཉིད་ཤེས་པ་ལས་ངེས་པར་འབྱུང་བ་ཞེས་བྱ་བའི་ཏིང་ངེ་འཛིན་སོགས་བསམ་གྱིས་མི་ཁྱབ་པ་ཡོད་དོ། །
ཚོགས། སྦྱོར། མཐོང་། སྒོམ། མི་སློབ་པའི་ལམ་ལྔ་དང་།
ས་དང་པོ་རབ་ཏུ་དགའ་བ། གཉིས་པ་དྲི་མ་མེད་པ། གསུམ་པ་འོད་བྱེད་པ། བཞི་པ་འོད་འཕྲོ་བ། ལྔ་པ་སྦྱང་དཀའ་བ། དྲན་པ་མངོན་དུ་གྱུར་པ། བདུན་པ་རིང་དུ་སོང་བ། བརྒྱད་པ་མི་གཡོ་བ། དགུ་པ་ལེགས་པའི་བློ་གྲོས། ས་བཅུ་ཆོས་ཀྱི་སྤྲིན་ཆེན་རྣམས་སོ། །
བྱང་ཆུབ་ཕྱོགས་ཀྱི་ཆོས་སུམ་ཅུ་རྩ་བདུན་ནི། ལུས་དང་ཚོར་བ་སེམས་དང་ཆོས། །དྲན་པ་ཉེ་བར་བཞག་པ་བཞི། །མི་དགེ་མི་སྐྱེད་སྐྱེས་པ་སྤོངས། །དགེ་བའི་ཆོས་བསྐྱེད་སྐྱེས་མི་ཉམས། །ཡང་དག་སྤོང་བ་བཞི་ཞེས་གསུངས། འདུན་པ་བརྩོན་འགྲུས་སེམས་པ་དང་། །དཔྱོད་པ་རྫུ་འཕྲུལ་རྐང་པ་བཞི། །དད་པ་བརྩོན་འགྲུས་དྲན་པ་དང་། །ཏིང་འཛིན་ཤེས་རབ་དབང་པོ་དང་། །འདི་ལྔ་སྟོབས་གྱུར་སྟོབས་ལྔའོ། །དྲན་པ་ཆོས་རབ་རྣམ་པར་འབྱེད། །བརྩོན་འགྲུས་དགའ་བ་ཤིན་ཏུ་སྦྱངས། །ཏིང་ངེ་འཛིན་དང་བཏང་སྙོམས་ཏེ། །བྱང་ཆུབ་ཡན་ལག་བདུན་ཡིན་ནོ། །ཡང་དག་ལྟ་བ་རྟོགས་པ་དང་། །ངག་དང་ལས་མཐའ་འཚོ་བ་དང་། །རྩོལ་བ་དྲན་པ་ཏིང་ངེ་འཛིན། །འཕགས་ལམ་ཡན་ལག་བརྒྱད་དུ་གྲགས། །
ཆོས་མཆོག་གི་རྗེས་ཐོག་ཏུ་བདེན་པ་བཞི་རེ་རེར་ཡང་ཆོས་རྗེས་ཤེས་བཟོད་ཀྱི་སྐད་ཅིག་བཅུ་དྲུག་ནི། སྡུག་བསྔལ་སོགས་བཞི་པོ་སྟེ། དེའང་དཔེར་ན། སྡུག་བསྔལ་ལ་ཆོས་ཤེས་པའི་བཟོད་པ་དང་། ཆོས་ཤེས་པ་དང་། རྗེས་སུ་ཤེས་པའི་བཟོད་པ་དང་། རྗེས་སུ་ཤེས་པ་སྟེ། ཡེ་ཤེས་བཞི་བཞིའི་རྣམ་པ་ཅན་དུ་ཡོད་ལ། གཞན་ཕྱི་མ་གསུམ་སྟེ། ཀུན་འབྱུང་། འགོག་པ། ལམ་གསུམ་ལ་དེ་བཞིན་སྦྱར་བས་ཡེ་ཤེས་བཅུ་དྲུག་གོ །
མཐོང་སྤངས་བརྒྱ་དང་བཅུ་གཉིས་ནི། །ཆགས་ཁྲོ་ང་རྒྱལ་རྨོངས་ཐེ་ཚོམ། །འཇིག་མཐར་ལོག་ལྟ་ལྟ་མཆོག་འཛིན། །ཚུལ་ཁྲིམས་བརྟུལ་ཞུགས་མཆོག་འཛིན་ཏེ། །བདེན་པ་བཞི་ལ་ལོག་ཞུགས་པས། །མཐོང་སྤང་བརྒྱ་དང་བཅུ་གཉིས་སོ། །
སྒོམ་སྤང་བཞི་བརྒྱ་བཅུ་བཞི་ནི། །འདོད་ཆགས་ཁོང་ཁྲོ་ང་རྒྱལ་རྨོངས། །འཇིག་ལྟ་མཐར་ལྟ་སྒོམ་སྤང་དྲུག །འདི་ལ་ས་དང་ཆེ་འབྲིང་གིས། །དབྱེ་བས་བཞི་བརྒྱ་བཅུ་བཞིའོ། །ཞེས་སོ། །གོང་དུ་བསྟན་པའི་སྐད་ཅིག་བཅུ་དྲུག་མ་འདི་ལ་ཐེག་དམན་རྣམས་བཞེད་པ་མི་འདྲ་བ་མང་ཞིང་། ཐེག་ཆེན་ལྟར་ནའང་བཞེད་ཚུལ་ཐ་དད་ཡོད། དེ་ཡང་སོ་སོར་རྟོགས་པའི་སྐད་ཅིག་ཅེས་པ་ནི། གཏན་ལ་དབབ་བྱའི་ཡུལ་ལ་བལྟོས་ནས་བདེན་པ་བཞི་ཅིག་ཅར་ལ་སྒྲོ་འདོགས་ཆོད་མི་སྲིད་པས་བདེན་བཞི་སོ་སོར་སྒྲོ་འདོགས་རིམ་གྱིས་ཆོད་པ་ལ་བལྟོས་ན་སྐད་ཅིག་བཅུ་དྲུག་ཡིན་ལ། དེ་ཁོ་ན་ཉིད་ཀྱི་སྐད་ཅིག་ཅེས་པ་རྟོགས་བྱ་ཆོས་ཉིད་དབྱེ་བ་མེད་པས་བདག་མེད་མངོན་སུམ་མཐོང་བའི་སྐད་ཅིག་ཏུ་འདོད་པ་ཡིན་ནོ། །ཀླུ་སྒྲུབ་ཀྱིས། སྐད་ཅིག་བཅུ་དྲུག་ཏུ་བཞག་པ་བདེན་བཞིར་སྒྲོ་འདོགས་ཆོད་ཚུལ་གྱི་ཆས་དབྱེ་བ་ཙམ་སྟེ། ཆོས་ཉིད་ལ་མི་སྐྲག་པའི་ནུས་པ་ཐོབ། དེའང་ཆོས་བཟོད་ཀྱིས་བདེན་བཞིའི་ཆོས་ཉིད་ལ་ཡིད་ཆེས་ནས་མི་སྐྲག་པའི་བཟོད་པ་ཐོབ། ཆོས་ཤེས་ཀྱིས་བདེན་བཞིའི་ཆོས་ཉིད་མངོན་སུམ་དུ་མཐོང་། རྗེས་བཟོད་ཀྱིས་ལམ་རྗེས་ཐོབ་ཀྱི་ཚེ་ཡང་ཆོས་ཉིད་རྟོགས་པས་ཆོས་ཉིད་ལ་མི་སྐྲག་པའི་ནུས་པ་ཐོབ། རྗེས་ཤེས་ཀྱི་ལམ་རྗེས་ཐོབ་ཀྱི་ཚེ་བདེན་བཞིའི་ཆོས་ཉིད་ཇི་ལྟ་བ་བཞིན་ཤེས་པའི་ནུས་པ་ཐོབ་པ་ལ་བལྟོས་ནས་བཞག་པ་ཡིན་ལ། དོན་དུ་ཤེས་བྱའི་ཆོས་ཐམས་ཅད་སྐྱེ་མེད་སྤྲོས་བྲལ་དུ་མཐོང་བའི་སྐད་ཅིག་ལ་དབྱེ་བ་མེད་དེ། མདོ་ལས། སྐྱེ་བ་མེད་པ་བདེན་པ་གཅིག་ཡིན་ཏེ། །བྱིས་པ་རྣམས་ནི་བདེན་པ་བཞི་ཞེས་སྨྲ། །བྱང་ཆུབ་སྙིང་པོར་ཞུགས་ན་བདེན་གཅིག་ཀྱང་། །གྲུབ་པ་མེད་ན་བཞི་ལྟ་ག་ལ་ཡོད། །ཅེས་གསུངས་སོ། །དེས་ན་མཉམ་བཞག་སྐད་ཅིག་མ་ལ་ལྡོག་ཆས་དབྱེ་བ་ཙམ་དུ་བཞེད་དོ། །
མི་སློབ་པའི་ཆོས་བཅུ་གང་ཞེ་ན། མི་སློབ་པའི་ཡང་དག་པའི་ལྟ་བ་ནས། མི་སློབ་པའི་ཡང་དག་པའི་ཏིང་ངེ་འཛིན་གྱི་བར་འཕགས་ལམ་ཡན་ལག་བརྒྱད་དང་། ཡང་དག་པའི་ལྟ་བ། རྟོགས་པ། འཚོ་བ། རྩོལ་བ། ངག ལས། དྲན་པ། ཏིང་འཛིན་ནོ། །མི་སློབ་པའི་ཡང་དག་པའི་རྣམ་པར་གྲོལ་བ་དང་། མི་སློབ་པའི་ཡང་དག་པའི་ཤེས་པ་སྟེ་བཅུའོ། །བཅུ་པོ་དེ་དག་ཀྱང་ཟག་མེད་ཀྱི་ཕུང་པོ་ལྔས་བསྡུས་ཏེ། ངག་ལས་མཐའ་འཚོ་བ་གསུམ་ཚུལ་ཁྲིམས་ཀྱི་ཕུང་པོ། དྲན་ཏིང་གཉིས་ཏིང་ངེ་འཛིན་གྱི་དང་། ལྟ་རྟོགས་རྩོལ་གསུམ་ཤེས་རབ་ཀྱི་དང་། རྣམ་པར་གྲོལ་བའི་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ལྔ་ཉིད་དོ། །མདོ་ལས་ཀྱང་། ས་དང་པོ་རབ་ཏུ་དགའ་བ་ཐོབ་མ་ཐག་ཏུ་འཇིགས་པ་ལྔ་པོ་གང་ཡིན་པ་འདི་ལྟ་སྟེ། འཚོ་བ་ཟ་རྒྱུ་མེད་མེད་པའི་འཇིགས་པའམ། གཞན་གྱིས་བསྟོད་བསྔགས་ཀྱི་ཚིགས་སུ་བཅད་པ་མེད་པས་འཇིགས་པའམ། ཤི་བས་འཇིགས་པའམ། ངན་འགྲོའི་འཇིགས་པའམ། འཁོར་རྒྱ་མཚོ་ཙམ་གྱི་ནང་དུ་ཆོས་སྟོན་པའི་ཚེ་ན་བག་ཚ་བའི་འཇིགས་པ་དེ་དག་ཐམས་ཅད་དེ་ལ་མེད་པ་ཡིན་ནོ། །སའི་ངོ་བོ་ནི། ཡོན་ཏན་གོང་འཕེལ་སྐྱེ་བའི་རྟེན་ནོ། །ས་དེའི་མཚན་གཞི་ནི། བྱང་སེམས་སློབ་པའི་རྒྱུད་ཀྱི་ཐབས་ཤེས་ཉིད་དོ། །སའི་ངེས་ཚིག་ནི། རྟེན་ཐོབ་བྲལ་དང་ཕྱི་ཕྱིར་བགྲོད་པ་སྟེ། བྷཱུ་མི་ཞེས་པ་འབྱུང་བ་སའོ། །ས་བཅུའི་མཚན་ནི་རབ་ཏུ་དགའ་བ་ལ་སོགས་པའོ། །མཚན་དོན་གྱི་ངེས་ཚིག་ནི། མདོ་རྒྱན་ལས། བྱང་ཆུབ་ལ་ནི་ཉེ་བ་དང་། །སེམས་ཅན་དོན་གྲུབ་མཐོང་བ་ལས། །རབ་ཏུ་དགའ་བ་སྐྱེ་འགྱུར་བས། །དེ་ཕྱིར་རབ་དགའ་ཞེས་བརྗོད་དོ། །འཆལ་ཚུལ་རྩོལ་བའི་དྲི་བྲལ་ཕྱིར། །དྲི་མ་མེད་པའི་ས་ཞེས་བྱ། །ཆོས་ཀྱི་སྣང་བ་ཆེན་པོ་ནི། །བྱེད་པའི་ཕྱིར་ན་འོད་བྱེད་པ། །འདི་ལྟར་བྱང་ཆུབ་ཕྱོགས་མཐུན་ཆོས། །རབ་ཏུ་སྲེག་བྱེད་འོད་འཕྲོ་ཅན། །སེམས་ཅན་རྣམས་ཡོངས་སྨིན་བྱེད་ཅིང་། །རང་གི་སེམས་ཀྱང་བསྲུང་བའི་ཕྱིར། །བློ་ལྡན་རྣམས་ཀྱིས་སྦྱང་དཀའ་བ། །དེ་ཕྱིར་སྦྱང་དཀའ་ཞེས་བརྗོད་དོ། །ཤེས་རབ་ཕ་རོལ་ཕྱིན་བརྟེན་ནས། །འཁོར་བ་དང་ནི་མྱ་ངན་འདས། །གཉིས་པོ་མངོན་དུ་གྱུར་པའི་ཕྱིར། །མངོན་དུ་གྱུར་པའི་ས་ཞེས་བྱ། །བགྲོད་གཅིག་ལམ་དང་འབྲེལ་བའི་ཕྱིར། །རིང་དུ་སོང་བའི་སར་འདོད་དོ། །འདུ་ཤེས་གཉིས་ཀྱིས་མི་གཡོའི་ཕྱིར། །སོ་སོ་ཡང་དག་རིག་བློ་བཟང་། །ས་དེ་ལེགས་པའི་བློ་གྲོས་ཡིན། །སྤྲིན་བཞིན་གཉིས་ཀྱིས་ནམ་མཁའི་ཁམས། ཁྱབ་པའི་ཕྱིར་ན་ཆོས་ཀྱི་སྤྲིན། །ཞེས་སོ། །སའི་ཡོངས་སྦྱོང་ནི། གཞི་ཐམས་ཅད་ལ་གྱ་གྱུ་མེད་པའི་བསམ་པ་ལ་སོགས་པ་ཡོངས་སྦྱོང་བཅུས་ས་དང་པོ་ཐོབ། དེ་བཞིན་ཚུལ་ཁྲིམས་དང་བྱས་བཟོ་སོགས་ཡོངས་སྦྱོང་བརྒྱད་ཀྱིས་ས་གཉིས་པ། ཐོས་པས་མི་ངོམས་སོགས་ཡོངས་སྦྱོང་ལྔས་ས་གསུམ་པ། དགོན་པར་གནས་པ་སོགས་བཅུས་ས་བཞི་པ། རྙེད་སོགས་དོན་དུ་ཁྱིམ་དང་འདྲིས་བྱེད་སྤོང་བ་སོགས་བཅུས་ས་ལྔ་པ། ཕྱིན་དྲུག་རྫོགས་དང་། ཉན་རང་འདོད་སོགས་ཆོས་དྲུག་སྤོང་བར་བསླབ་པ་སྟེ་བཅུ་གཉིས་ཀྱིས་ས་དྲུག་པ། བདག་འཛིན་སོགས་ཉི་ཤུ་སྤངས་ནས་དེ་ལྡོག་རྣམ་ཐར་སྒོ་གསུམ་ཤེས་པ་སོགས་ཉི་ཤུ་བསྟེན་པ་སྟེ་ཡོངས་སྦྱོང་ཉི་ཤུའམ་བཞི་བཅུས་ས་བདུན་པ། སེམས་ཅན་ཐམས་ཅད་ཀྱི་སྤྱོད་པ་ཇི་ལྟ་བར་ཤེས་པ་སོགས་བརྒྱད་ཀྱིས་ས་བརྒྱད་པ། སྨོན་ལམ་མཐའ་ཡས་པ་སོགས་བཅུ་གཉིས་ཀྱིས་ས་དགུ་པ། ས་དགུའི་བར་དུ་ཤེས་བྱ་ཚད་མེད་ལ་རྣམ་པར་བརྟགས་པའི་བློས་ཤིན་ཏུ་རྣམ་པར་ཕྱེ་བ་སོགས་ཡོངས་སྦྱོང་བཅུས་ས་བཅུ་པ་རྣམས་འཐོབ་བོ། །ས་འཕོ་ཚུལ་ནི། ས་དང་པོ་ནས་བཅུ་པའི་བར་ས་རྣམས་ཀྱང་ཇི་སྲིད་རང་རང་གི་ཡོངས་སྦྱོང་མ་རྫོགས་ཀྱི་བར་དེ་སྲིད་ས་དེ་དང་དེ་ཡིན་ཞིང་རྫོགས་ནས་གོང་མ་གོང་མར་འཕོ་བ་ཡིན་ནོ། །སའི་ཉམས་ལེན་ནི། སྦྱིན་སོགས་ཕར་ཕྱིན་བཅུ་ས་བཅུར་གཙོ་བོར་སྤྱོད་དོ། །གང་ཟག་ནི། ས་དང་པོར་བདག་མེད་གཉིས་རྟོགས་ལྟ་བ་རྣམ་དག་གི་གང་ཟག དེ་བཞིན་གཉིས་པར་ཚུལ་ཁྲིམས་རྣམ་དག་གི གསུམ་པར་བསམ་གཏན་དང་ཏིང་འཛིན་མཐའ་ཡས་ཤིན་ཏུ་མཉམ་བཞག་གི །བཞི་པར་ཡོངས་སུ་འཛིན་པ་མེད་ཕྱིར་ཆོས་ཐ་དད་པའི་ང་རྒྱལ་མེད་པའི། ལྔ་པར་སེམས་མཉམ་ཉིད་ཐོབ་ཕྱིར་རྒྱུད་ལ་ཐ་དད་པའི་ང་རྒྱལ་མེད་པའི། དྲུག་པར་རང་བཞིན་དག་ཕྱིར་ཀུན་ཉོན་དང་རྣམ་བྱང་ཐ་དད་མེད་པའི་ང་རྒྱལ་མེད་པའི། བདུན་པར་མཚན་གནས་ཕྱིར་སྐད་ཅིག་རེར་བྱང་ཆུབ་ཕྱོགས་མཐུན་རྣམས་སྒོམ་པའི་བློ་ཐོབ་པའི། བརྒྱད་པར་ལྷུན་གྱིས་གྲུབ་ཕྱིར་བཏང་སྙོམས་ཡོངས་སྦྱོང་གི །དགུ་པར་སོ་སོ་ཡང་དག་རིག་བཞིར་དབང་ཕྱིར་སེམས་ཅན་སྨིན་བྱེད་ལ་མཁས་པའི། བཅུ་པར་མངོན་ཤེས་ཆེན་པོ་ཐོབ་ཕྱིར་མཐུ་ཆེ་ཏིང་འཛིན་གཟུངས་ཀྱི་སྒོའི་ལུས་ཡོངས་སུ་རྫོགས་ནས་དགའ་ལྡན་ན་གནས་པ་ལ་སོགས་སྤྲུལ་པ་ངེས་པར་སྟོན་ཅིང་སངས་རྒྱས་ཀུན་ལས་དབང་བསྐུར་ཐོབ་པའི་གང་ཟག་ཅེས་བྱ་བ་ཡིན་ནོ། །བསླབ་གསུམ་ནི། ས་དང་པོར་བསླབ་གསུམ་རྣམ་དག་གི་རྒྱུ་ལ་བསླབ་ཅིང་། གཉིས་པར་ཚུལ་ཁྲིམས། གསུམ་པར་སེམས། བཞི་ལྔ་དྲུག་རྣམས་སུ་རིམ་པར། བྱང་ཕྱོགས། བདེན་པ། རྟེན་འབྲེལ་ཤེས་པའི་ཤེས་རབ་ལ་བསླབ་པའི་དེ་འབྲས་ས་བདུན་ཚད་མེད་ཡེ་ཤེས། བརྒྱད་པ་ལ་ལྷུན་གྲུབ་ཡེ་ཤེས། དགུ་པ་ལ་སེམས་ཅན་ཡོངས་སྨིན། བཅུ་པ་ལ་ཏིང་འཛིན་གཟུངས་རྣམས་འགྲུབ་པ་དང་། ཕུང་པོ་ནི། ས་དང་པོར་ཆོས་ཉིད་མངོན་སུམ་རྟོགས་ནས། གཉིས་པ་ཚུལ་ཁྲིམས་ཕུང་པོ། གསུམ་པར་ཏིང་ངེ་འཛིན་གྱི། བཞི་ལྔ་དྲུག་ལ་ཤེས་རབ་ཀྱི། བདུན་པ་སོགས་ལ་འབྲས་བུ་བཞིའི་སྒྲིབ་པ་ལས་རྣམ་གྲོལ་གྱི་ཕུང་པོ་རིམ་གྱིས་སྦྱོང་ཞིང་། སངས་རྒྱས་ཀྱི་སར་ཤེས་བྱར་ཐོགས་སྒྲིབ་ལས་རྣམ་གྲོལ་དང་། གྲོལ་བའི་ཡེ་ཤེས་གཟིགས་པའི་ཕུང་པོ་རྣམ་པར་སྦྱོང་བའོ། །རྣམ་དག་ནི། བསྐལ་པ་མང་པོར་དཀོན་མཆོག་མཆོད་པ། སེམས་ཅན་ཡོངས་སུ་སྨིན་པ། དགེ་རྩ་བྱང་ཆུབ་ཏུ་བསྔོ་བ་སྟེ་རྒྱུ་གསུམ་གྱིས་ས་དང་པོ་ནས་བཅུ་པའི་བར་དགེ་རྩ་རྣམས་རྣམ་དག་ཏུ་འགྱུར་རོ། །སའི་སྤངས་རྟོགས་ཀྱི་ཁྱད་པར་ཡང་། མཐོང་ལམ་དུ་མཐོང་སྤང་བརྒྱ་རྩ་བཅུ་གཉིས་དང་། སྒོམ་ལམ་དུ་སྒོམ་སྤང་བཞི་བརྒྱ་བཅུ་བཞི་རྣམས་སྤང་བའོ། །ས་དང་པོར་ཆོས་དབྱིངས་ཀྱིས་ཤེས་བྱར་ཁྱབ་པར་ཤེས་པས་ཆོས་ཉིད་ཀུན་འགྲོའི་དོན་དུ་རྟོགས་ཤིང་། གཉིས་པར་ཆོས་མཆོག་གི་དོན། གསུམ་པར་བརྟན་པའི་ཆོས་རྟོགས་པའི་རྒྱུ་མཐུན་པའི་དོན། བཞི་པར་བདག་འཛིན་མེད་པའི་དོན། ལྔ་པར་རྣམ་དག་དབྱིངས་སུ་རང་གཞན་གྱི་རྒྱུད་ཐ་དད་མེད་པའི་དོན། དྲུག་པ་དག་པ་གཉིས་ལྡན་གྱི་དོན། བདུན་པར་མདོ་སོགས་ཆོས་མཚན་ཐ་དད་མེད་པའི་དོན། བརྒྱད་པར་མི་སྐྱེའི་ཆོས་བཟོད་པ་ཐོབ་པས་ཉོན་མོངས་བྲི་གང་མེད་པའི་དོན། ཡང་ན་ཉོན་ཡིད་གནས་འགྱུར་མི་རྟོག་པར་དབང་བ་དང་། དབང་ཤེས་གནས་འགྱུར་ཞིང་དག་པ་ལ་དབང་བའི་དོན། དགུ་པར་ཡིད་ཤེས་གནས་འགྱུར་སོ་སོ་ཡང་དག་རིག་པའི་ཡེ་ཤེས་ལ་དབང་བའི་དོན། བཅུ་པར་ཇི་ལྟར་བཞེད་བཞིན་སྤྲུལ་ནས་འགྲོ་དོན་བྱེད་པས་ཕྲིན་ལས་ལ་དབང་བའི་དོན་རྣམས་རྟོགས་པར། མདོ་རྒྱན་དང་དབུས་མཐའ་ལས་གསུངས་སོ། །དེ་དག་གི་སྤང་བྱ་ཉོན་མོངས་མིན་པའི་ཤེས་སྒྲིབ་བཅུ་ཡོད་པས་དེ་སྤང་བའི་གཉེན་པོའི་དབང་དུ་བྱས་ཏེ་ས་བཅུ་རྟོགས་པས་ཡེ་ཤེས་བཅུ་ཁོ་ནར་བཞག་གོ །ཡོན་ཏན་ནི། བརྒྱ་ཕྲག་བཅུ་གཉིས་ཡོད་དེ། དེ་ཡང་ཡོན་ཏན་ནི། ས་དང་པོར་སྐད་ཅིག་སྔ་ཕྱི་མེད་བཞིན་དུ་སངས་རྒྱས་བརྒྱའི་ཞལ་བལྟ་བ་སོགས་བརྒྱ་ཕྲག་བཅུ་གཉིས་མངོན་དུ་བྱེད་དེ། ཕལ་པོ་ཆེ་ལས། ཏིང་འཛིན་བརྒྱ་དང་སངས་རྒྱས་བརྒྱ་རྣམས་མཐོང་བྱེད་ཅིང་། །ཞིང་བརྒྱར་བསྐྱོད་ཅིང་རབ་ཏུ་སྣང་བྱེད་ཀུན་ཏུ་འགྲོ། །སེམས་ཅན་བརྒྱ་སྦྱང་ཆོས་ཀྱི་སྒོ་ལ་འགོད་པར་བྱེད། །བསྐལ་པ་བརྒྱར་འཇུག་ལུས་བརྒྱ་རབ་ཏུ་སྟོན་པར་བྱེད། །རྒྱལ་བའི་སྲས་ཀྱང་བརྒྱ་ཡི་གྲངས་ཚད་རབ་ཏུ་སྟོན། །དེ་ཡི་གོང་ན་སྨོན་མཆོག་སྟོབས་ལྡན་ཚད་ཀྱང་མེད། །ཅེས་སོ། །དེ་བཞིན་དུ་གཉིས་པར་སྟོང་ཕྲག་བཅུ་གཉིས། གསུམ་པར་འབུམ་ཕྲག་བཅུ་གཉིས། བཞི་པར་བྱེ་བ་ཕྲག་བཅུ་གཉིས། ལྔ་པར་བྱེ་བ་སྟོང་ཕྲག་བཅུ་གཉིས། དྲུག་པར་བྱེ་བ་ཕྲག་ཁྲིག་ཕྲག་བཅུ་གཉིས། བདུན་པར་བྱེ་བ་ཕྲག་ཁྲིག་འབུམ་ཕྲག་བཅུ་གཉིས། བརྒྱད་པར་སྟོང་ཆེན་འབུམ་ཕྲག་གཅིག་གི་རྡུལ་གྱི་གྲངས་དང་མཉམ་པ། དགུ་པར་འབུམ་ཕྲག་བཅུའི་རྡུལ་དང་མཉམ་པ། བཅུ་པར་བརྗོད་དུ་མེད་པའི་སངས་རྒྱས་ཀྱི་ཞལ་བལྟ་བ་དང་། ཆོས་ཉན་པ་དང་། ཞིང་གཡོ་བར་བྱེད་པ་དང་། འོད་ཀྱིས་གསལ་བར་བྱེད་པ་དང་། ཞིང་དེ་དག་ཏུ་འགྲོ་བ་དང་། སེམས་ཅན་སྨིན་པར་བྱེད་པ་དང་། ཆོས་ཀྱི་སྒོ་འབྱེད་པ་དང་། ཏིང་ངེ་འཛིན་ལ་མཉམ་པར་འཇོག་པ་དང་། དུས་སྐད་ཅིག་མ་གཅིག་བསྐལ་པ་དུ་མར་སྟོན་པ་དང་། བསྐལ་པ་དུ་མ་སྐད་ཅིག་མ་གཅིག་ཏུ་སྟོན་པ་དང་། སྔོན་དང་ཕྱིའི་མཐའ་དེ་སྙེད་ལ་གཟིགས་པ་འཇུག་པ་དང་། རང་གི་ལུས་སངས་རྒྱས་ཀྱི་སྐུ་དུ་མར་སྤྲུལ་པ་དང་། དེ་རེ་རེ་ལའང་འཁོར་དུ་མས་བསྐོར་བར་ཆོས་སྟོན་པ་རྣམས་སྐད་ཅིག་སྔ་ཕྱི་མེད་པར་འབྱུང་བའོ། །
ས་བརྒྱད་པར་དབང་བཅུ་ནི། ཡོ་བྱད་སྐྱེ་བ་ཚེ་ལ་དབང་། །ཡེ་ཤེས་མོས་དང་སེམས་དང་ལས། །རྫུ་འཕྲུལ་སྨོན་ལམ་ཆོས་རྣམས་ཀྱི། ཁམས་གསུམ་ཀུན་གྱི་དབང་ཕྱུག་རྒྱལ། །ཅེས་སོ།།
དགུ་པར། སོ་སོ་ཡང་དག་རིག་པ་བཞི། ངེས་པའི་ཚིག དོན། ཆོས། སྤོབས་པ་སོ་སོ་ཡང་དག་རིག་པའོ། །དེ་བཞིའི་རྒྱུ་ནི་རིམ་བཞིན། སྒྲ། སྡེ་སྣོད། རྩིས། ཚད་མའོ། །
ས་ལ་གནས་པས་སྐྱེ་བ་ཇི་ལྟར་འཛིན་ན། སྤྱིར་བྱང་སེམས་ལ་དབང་གིས་སྐྱེ་བ་དང་། རྣམ་སྨིན་གྱིས་སྐྱེ་བ་གཉིས་ལས། དབང་གིས་སྐྱེ་བ་ལ་བཞི། ལས་ཀྱིས་སྐྱེ་བ་ནི། མོས་སྤྱོད་ལ་གནས་པའི་བྱང་སེམས་རྣམས་སོ། །སྨོན་ལམ་གྱིས་སྐྱེ་བ་ནི། སར་གནས་ཀྱི་བྱང་སེམས་གཞན་དོན་དུ་སྤྲུལ་པའི་ཚུལ་གྱིས་སྐྱེ་བ་ལེན་པ་རྣམས་སོ། །ཏིང་ངེ་འཛིན་གྱིས་སྐྱེ་བ་ནི། གཟུགས་ཁམས་ན་གནས་པའི་བྱང་ཆུབ་སེམས་དཔའ་ཏིང་ངེ་འཛིན་ལས་མ་གཡོས་བཞིན་དུ་འདོད་ཁམས་སུ་སྐྱེ་བ་ལེན་པ་རྣམས་སོ། །དབང་འབྱོར་བས་སྐྱེ་བ་ནི། བྱང་སེམས་གཞན་དོན་དུ་སྤྲུལ་པའི་ཚུལ་གྱིས་སྐྱེ་བ་ལེན་པ་རྣམས་སོ། །
ཡང་རྣམ་སྨིན་གྱིས་སྐྱེ་བ་ནི། དང་པོའི་སར་གནས་བྱང་སེམས་ཏེ། ཕལ་ཆེར་འཛམ་བུའི་གླིང་ལ་དབང་བསྒྱུར་བའི་འཁོར་ལོས་བསྒྱུར་རྒྱལ་དུ་སྐྱེ་ཞིང་། དེ་བཞིན་གཉིས་པ་གླིང་བཞིར་དབང་བའི་འཁོར་བསྒྱུར། གསུམ་པ་སུམ་ཅུ་རྩ་གསུམ་ལ་དབང་བའི་བརྒྱ་བྱིན། བཞི་པ་འཐབ་བྲལ་གྱི་ལྷ་དབང་། ལྔ་པ་དགའ་ལྡན་གྱི་ལྷ་དབང་། དྲུག་པ་འཁྲུལ་དགའི་ལྷ་དབང་། བདུན་པ་དབང་བསྒྱུར་ལྷ་དབང་། བརྒྱད་པ་སྟོང་སྤྱི་ཕུད་ཀྱི་བདག་པོ་ཚངས་པ། དགུ་པ་སྟོང་གཉིས་པ་བར་མའི་འཇིག་རྟེན་གྱི་ལྷའི་དབང་པོ་ས་བཅུར་གནས་པའི་བྱང་སེམས་གནས་གཙང་མའི་དབང་ཕྱུག་ཆེན་པོ་རྣམས་སུ་སྐྱེ་བ་འཛིན་པར་བཤད་དོ། །འདི་དག་མངོན་རྒྱན་དང་མདོ་རྒྱན་གྱི་དགོངས་པ་ལྟར་རོ།།
གཞན་ཡང་ས་ཐོབ་པའི་རྟགས་ནི། ས་དང་པོ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་གཏེར་བྱེ་བ་ཁྲག་ཁྲིག་སྟོང་གིས་ཡོངས་སུ་གང་བ་དང་། གཉིས་པར་འཇིག་རྟེན་དེ་ལག་མཐིལ་ལྟར་གྱུར་པ་ལ་རིན་ཆེན་བྱེ་བ་ཁྲག་ཁྲིག་བརྒྱ་སྟོང་དུ་མས་ལེགས་པར་བརྒྱན་པ་དང་། གསུམ་པར་བདག་ཉིད་དཔའ་ཞིང་ལག་ན་གོ་ཆ་སྲ་བ་ཐོགས་ནས་ཕས་རྒོལ་ཀུན་འདུལ་བ་དང་། བཞི་པར་ཕྱོགས་བཞི་ནས་རླུང་དཀྱིལ་བཞིས་ཐམས་ཅད་དང་ལྡན་པའི་ས་ཆེན་པོ་ལ་མེ་ཏོག་སྣ་ཚོགས་ཀྱིས་མངོན་པར་འཐོར་བ་དང་། ལྔ་པར་རྒྱན་ཐམས་ཅད་ཀྱིས་བརྒྱན་པའི་བུད་མེད་ཀྱི་མགོ་ལ་མེ་ཏོག་ཙམྤ་ཀའི་ཕྲེང་བ་འདོགས་པ་དང་། དྲུག་པར་ཐེམ་སྐས་བཞི་དང་ལྡན་པའི་རྫིང་གསེར་བྱེ་བརྡལ་བ་དྭངས་ཤིང་རྙོགས་པ་མེད་པ་ལ་ཆུ་ཡན་ལག་བརྒྱད་ལྡན་གྱིས་ཡོངས་སུ་གང་བ། མེ་ཏོག་ཨུཏྤ་ལ་དང་། ཀུ་མུད་དང་། པདྨ་དཀར་པོས་བརྒྱན་པའི་ཆུ་མཐོང་ནས་དེ་ལ་བདག་ཉིད་རྩེ་དགས་ལོངས་སྤྱོད་པར་མཐོང་ངོ་། །བདུན་པ་ལ་ངོས་གཡས་གཡོན་གཉིས་ནས་སེམས་ཅན་དམྱལ་བའི་གཡང་ས་མཐོང་སྟེ། དེ་ལ་བདག་ཉིད་མ་རྨས་མ་ཉམས་པར་སླར་ལྡོག་པ་དང་། བརྒྱད་པར་ཕྲག་པ་གཉིས་ན་རི་དྭགས་ཀྱི་རྒྱལ་པོ་སེང་གེ་རལ་པ་ཅན་ཅོད་པཎ་ཐོགས་པ། གཅན་གཟན་ཕྲ་མོ་ཀུན་སྐྲག་པར་བྱེད་ཅིང་གནས་པ་དང་། དགུ་པར་འཁོར་ལོས་བསྒྱུར་བའི་རྒྱལ་པོ་མཐོང་སྟེ། སྐྱེ་བོ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཞིང་མདུན་གྱིས་བལྟས་ཏེ་མགོ་བོའི་སྟེང་ན་རིན་ཆེན་སྣ་ཚོགས་པས་སྤྲས་པའི་གདུགས་དཀར་འཛིན་པ་དང་། བཅུ་པར་དེ་བཞིན་གཤེགས་པའི་སྐུ་མཐོང་སྟེ་གསེར་ལྟ་བུའི་འོད་འདོམ་གང་བ་ཚངས་པ་ཁྲག་ཁྲིག་བརྒྱ་སྟོང་དུ་མས་ཡོངས་སུ་བསྐོར་ཞིང་མདུན་གྱིས་བལྟས་ནས་ཆོས་སྟོན་པར་རྨི་ལམ་ན་མཐོང་ངོ་། །ལྟས་འདི་དག་ཀྱང་ས་བཅུ་ལ་ཕར་ཕྱིན་བཅུ་ཤས་ཆེ་བ་དང་བསྟུན་པའི་ལྟས་སུ་ཤེས་པར་བྱ་ཞིང་། ས་དྲུག་པའི་ལྟས་ལ་རྫིང་སངས་རྒྱས་ཀྱི་བསྟན་པ། ཐེམ་སྐས་བཞི་ནི། དེར་འཇུག་པའི་སྒོ་གྲུབ་མཐའ་བཞིའོ། །གསེར་བྱེ་བརྡལ་བ་བཞི་རིགས་དྭངས་ཤིང་རྙོགས་མེད། རང་བཞིན་དང་། གློ་བུར་རྣམ་དག ཆུ་ཡན་ལག་བརྒྱད་ལྡན་ནི་འཕགས་ལམ་ཡན་ལག་བརྒྱད། མེ་ཏོག་རིགས་གསུམ་གྱིས་གང་ཟག་རིགས་གསུམ་མཚོན་ཏེ། ཨུཏྤལ་ཉི་མས་འབྱེད་ལ། གཞན་གྱི་ཚེ་ཡང་འབྱེད་སྲིད་པས་ཉན་ཐོས་ཀུ་མུད་ཉི་མས་ཟུམ་པ་དང་། ཟླ་བས་འབྱེད་བྱེད་པས་ཉི་མ་ལྟ་བུའི་སངས་རྒྱས་མ་བྱོན་པའི་ཚེ་འབྱུང་བས་དེ་རང་རྒྱལ་དང་། པདྨ་དཀར་པོ་ལྟ་བུའི་བྱང་སེམས་ནི་བྱང་སེམས་མཆོག་ཡིན་ནོ། །འདི་དག་རྨི་ལྟས་ཀྱི་རྟགས་ཡིན་ན། དྲོད་ནས་གཉིད་ལོག་པའི་སྒྲིབ་པ་ལྔ་དང་མི་འགྲོགས་པས་ཅི་ཞེ་ན། གཉིད་ལ་ཡུལ་འཇུག་པའི་ཤེས་པ་རང་དབང་མེད་པར་བྱེད་པ་ཉོན་མོངས་ཅན་དང་། ལུས་བརྟས་པར་བྱེད་པ་དགེ་བར་བགྲངས་པའི་གཉིད་གཉིས་ཡོད་པས། སྔ་མ་མེད་ཀྱང་ཕྱི་མ་ཡོད་པས་སྐྱོན་མེད་དོ། །མཚན་མ་འདི་དག་སྐབས་མ་ཡིན་པར་བྱུང་ན་སྔགས་སམ་བདུད་ཀྱི་མཐུར་ཤེས་པར་བྱའོ།།
གཞན་ཡང་སའི་དབྱེ་བ་ནི། ཤེས་བྱ་ཀུན་ཁྱབ་ལས། དབྱེ་བ་སྐྱེ་འཕགས་ཐོབ་ཚུལ་མོས་དང་འཇུག །རྟོགས་པ་གྲུབ་གཞི་གྲུབ་ཚུལ་མ་གྲུབ་གྲུབ། །ང་རྒྱལ་མང་དང་ཕྲ་དང་ང་རྒྱལ་མེད། །ཅེས་གསུངས་པ་ལྟར། སྐྱེ་འཕགས་ཀྱིས་དབྱེ་བ་ཚོགས་སྦྱོར་དང་མཐོང་ལམ་མོ། །ཐོབ་ཚུལ་གྱི་དབྱེ་བ། ཆོས་རྣམས་ལ་མོས་པ་གཙོར་སྤྱོད་མོས་ཐོབ་པ་ཆོས་སྤྱོད་བཅུར་འཇུག་པ་སྤྱོད་པས་ཐོབ་པའི་ས། ས་དང་པོ་ཡན་ཆད་རྟོགས་པས་ཐོབ་པའི་ས། ས་བརྒྱད་པ་ཡན་ཆད་གྲུབ་པ་ཐོབ་པའི་ས། གྲུབ་ཚུལ་གྱི་སྒོ་ནས་དབྱེ་བ་ནི། ཚོགས་སྦྱོར་མ་གྲུབ་པའི་ས་དང་། མཐོང་སྒོམ་སྐབས་གྲུབ་པའི་ས་དང་། གྲུབ་པ་ལའང་ས་བདུན་མ་གྲུབ་ས་དང་། བརྒྱད་ཡན་ཆད་གྲུབ་པའི་ས་ཞེས་བྱ་སྟེ་བཞིར་དབྱེའོ། །ང་རྒྱལ་གྱི་སྒོ་ནས་དབྱེེ་བ་ནི། ཚོགས་སྦྱོར་མོས་སྤྱོད་ང་རྒྱལ་མང་བའི་ས། །མ་དག་ས་བདུན་ང་རྒྱལ་ཕྲ་བའི་ས། །དག་པ་ས་གསུམ་ང་རྒྱལ་མེད་པའོ། །འདི་ནི་མདོ་རྒྱན་གྱི་དགོངས་པ་ལྟར་རོ།།
སྤྱིར་འདིས་འདོང་བའམ་འགྲོ་བས་རྒྱུ་དང་། འདིར་འདོང་བའམ་འགྲོ་བས་འབྲས་བུའི་ཐེག་པ་ཞེས་གྲགས་ཤིང་། རྒྱུ་འབྲས་ཐམས་ཅད་འདུས་པས་ཁྱད་པར་འཕགས་སོ།།
ད་ལྟའི་གནས་སྐབས་འབྲས་བུ་མ་ཡིན་པའི་སངས་རྒྱས་ཀྱི་རྒྱུ་ལ་སྦྱོར་བའི་རྒྱུ་མཚན་ཉིད་ཐེག་པའི་ཆོས་ཀྱི་འཁོར་ལོ་རིམ་གསུམ་ཞིག་རབ་ཏུ་བསྐོར་བར་བྱས་ནས། ད་ལྟའི་གནས་སྐབས་ནི་སངས་རྒྱས་ཀྱི་འབྲས་བུ་ལ་སྦྱོར་བར་བྱས་པའི་རྡོ་རྗེ་ཐེག་པའི་ཉེ་ལམ་ཞིག་ནི། ང་མྱ་ངན་ལས་འདས་པའི་འོག་མ་འོངས་པ་ལོ་ཉེར་བརྒྱད་མཚམས་སུ་འབྱུང་བར་འགྱུར་རོ།།
མཐའ་བྲལ་གང་གི་ཕྱོགས་སུ་མ་ལྷུང་བ་དངོས་པོར་འཛིན་པ་མ་མཐོང་བའི་བདག་མེད་གཉིས་ཡོངས་རྫོགས་རྟོགས་པ་ཉིད་ནི། སངས་རྒྱས་ཀྱི་དེ་བཞིན་ཉིད་མཐོང་བར་ཤིན་ཏུ་ཟབ་པའི་མདོ་སྡེ་རྣམས་ལས་གསུངས་སོ། །
རྣམ་ཤེས་ཚོགས་བརྒྱད་ནི། ཀུན་གཞི། ཉོན་ཡིད། མིག་གི རྣ་བའི། སྣའི། ལྕེའི། ལུས་ཀྱི། ཡིད་ཀྱི་རྣམ་ཤེས་བརྒྱད་དོ།།
སྔགས་ལས་ཡུལ་དུས་གནས་སྐབས་དབང་པོའི་ཁྱད་པར་གསུངས་པ་ནི། ཡུལ་འདོད་ཡོན་ལྔ་ལ་ལོངས་སྤྱོད་པ་དང་། དུས་མྱུར་བ་ཉིད་དུ་འབྲས་བུ་རྙེད་པ་དང་། གནས་སྐབས་ཐམས་ཅད་དུ་དག་པའི་ཁྱེར་སོ་དང་། དབང་པོ་ཡང་རབ་སོགས་ལ་དགོངས་པ་དང་འཚམས་པའི་ཐབས་སོ།།
ཌོམྦྷི་ཧེ་རུ་ཀས་བཞེད་པའི་སྔགས་ཀྱི་ཁྱད་པར་འཕགས་ཚུལ་ལྔ་ནི། འདིར་ནི་སྣོད་ཀྱི་ཁྱད་པར་དང་། །སྣོད་དུ་བྱེད་པའི་ཆོས་དང་ནི། །གཞུང་དང་ལམ་གྱི་ཁྱད་པར་སྟེ། །འབྲས་བུ་དག་གི་ཁྱད་པར་གྱིས། །སྔགས་ཀྱི་ཐེག་པ་ཁྱད་པར་འཕགས།།
ཨིནྡྲ་བྷཱུ་ཏིའི་བདུན་ནི། བླ་མའི་ཁྱད་པར་དང་། སྣོད་དང་། ཆོ་ག་དང་། ལས་དང་དམ་ཚིག་དང་། སྒོམ་པའི་ལྟ་བ་དང་། སྤྱོད་པའི་ཁྱད་པར་གྱིས་འཕགས་སོ།། གཞན་ཡང་སློབ་དཔོན་ཛྙཱ་ན་ཤྲཱིས། དམིགས་པ་བླ་ན་མེད་པ་ལ་དམིགས་པའི་ཐབས། སྒྲུབ་པ་བླ་ན་མེད་པ་དང་། ཡེ་ཤེས་བླ་ན་མེད་པ་དང་། བརྩོན་འགྲུས་བླ་ན་མེད་པ་དང་། གདུལ་བྱ་མ་ལུས་རྗེས་སུ་འཛིན་པར་ནུས་པ་དང་། ཉོན་མོངས་པ་བྱིན་གྱིས་རློབ་པ་དང་། བྱིན་གྱིས་བརླབས་པ་མྱུར་བ་དང་། མྱུར་དུ་འབྱུང་བ་དང་། ཉོན་མོངས་པ་སྤོང་བ་དང་། བསམ་པ་བླ་ན་མེད་པ་དང་། སྤྱོད་པ་བླ་ན་མེད་པའི་ཐབས་མཁས་པ་སྟེ། དེ་ལྟར་ཐབས་མཁས་པ་ཉིད་རྣམ་པ་བཅུ་གཅིག་གིས་ཁྱད་པར་འཕགས་སོ།།
སྡེ་སྣོད་གསུམ་དང་ཆོས་སྒོ་བརྒྱད་ཁྲི་བཞི་སྟོང་ནི། ཇི་སྐད་དུ། ཉོན་མོངས་འདོད་ཆགས་འདུལ་བའི་གཉེན་པོ་རུ། །འདུལ་བའི་སྡེ་སྣོད་ཉི་ཁྲི་ཆིག་སྟོང་གསུངས། །ཉོན་མོངས་ཞེ་སྡང་འདུལ་བའི་གཉེན་པོ་རུ། །མདོ་སྡེའི་སྡེ་སྣོད་ཉི་ཁྲི་ཆིག་སྟོང་གསུངས། །ཉོན་མོངས་གཏི་མུག་འདུལ་བའི་གཉེན་པོ་རུ། །མངོན་པའི་སྡེ་སྣོད་ཉི་ཁྲི་ཆིག་སྟོང་གསུངས། །དུག་གསུམ་ཆ་མཉམ་འདུལ་བའི་གཉེན་པོ་རུ། །གསང་སྔགས་སྡེ་སྣོད་ཉི་ཁྲི་ཆིག་སྟོང་གསུངས། །ཞེས་སོ།།
གསུང་རབ་ཡན་ལག་བཅུ་གཉིས་ནི། དབྱངས་སྙན་མདོ་སྡེ་ལུང་དུ་བསྟན་པའི་སྡེ། །ཚིགས་བཅད་ཆེད་དུ་བརྗོད་དང་གླེང་གཞིའི་སྡེ། །རྟོགས་བརྗོད་སྐྱེས་རབས་ཤིན་ཏུ་རྒྱས་པའི་སྡེ། །རྨད་བྱུང་གཏན་དབབ་དེ་ལྟར་བྱུང་བའི་སྡེ། །ཞེས་སོ།།
ཐེག་པ་རིམ་པ་དགུ་ནི། ཉན་ཐོས་རང་རྒྱལ་བྱང་སེམས་གསུམ། །བྱ་རྒྱུད་སྤྱོད་རྒྱུད་རྣལ་འབྱོར་གསུམ། དེ་སྟེང་གསར་མ་ལྟར་ན་ཕ་རྒྱུད་མ་རྒྱུད་གཉིས་མེད་རྒྱུད་གསུམ། རྙིང་མ་ལྟར་ན། མཧཱ་ཨ་ནུ་ཨ་ཏི་གསུམ་མོ།།
སྣང་གསུམ་འཕོ་བའི་བག་ཆགས་ཀྱི་དྲི་མ་ཞེས་པ་ནི། སྙོམས་འཇུག་གི་སྐབས་ཁམས་འཕོ་བའི་སྒྲིབ་པ་དངོས་ཏེ། དེ་ཉིད་རྐྱང་པ་ཁོ་ན་ལ་བཞག་ན་ཁྱབ་ཆུང་། རྩ་རླུང་ཐིག་གསུམ། སྒོ་གསུམ། ཁམས་གསུམ། ཕྱི་ནང་གསང་གསུམ་ཐམས་ཅད་ལ་ཁྱབ་བོ། །
སྣང་གསུམ་འཕོ་ཞེས་པ་ནི། སྣང་མཆེད་ཐོབ་གསུམ་དེའང་སྙོམས་འཇུག་སྐབས་རྩ་གནས་ནས་འཕོ་བ་ཐོག་མ་དང་། ལུས་ལས་འཕོ་བ་ཐ་མར་འབྱུང་བ་རགས་པ་སྟེ། ཕྲ་རགས་བར་གསུམ་ནི་མཉམ་བཞག་འཁོར་ཡུག་མིན་པ་ལ་སྒྲིབ་པ་འདི་འབྱུང་། དགེ་སྡིག་ལུང་མ་བསྟན་གང་སྐྱེས་ཀྱང་སྣང་གསུམ་འདི་འབྱུང་། སྔགས་ལས་གསུངས་པའི་ཤེས་སྒྲིབ་ཕྲ་བའང་འདི་ཡིན། རགས་པ་ནི་འཆི་བ་དང་། སྙོམས་འཇུག་སྐབས་དང་། བར་མ་ནི་བརྒྱལ་བ་དང་། གཉིད་ཀྱི་སྐབས་དང་། ཕྲ་བ་ནི་གླལ་བ་དང་། སྦྲིད་པ་སོགས་ཀྱི་སྐབས། ཤིན་ཏུ་ཕྲ་བ་ནི་རྣམ་རྟོག་འགྱུ་དྲན་ཐམས་ཅད་ལ་བར་མ་ཆད་པ་འབྱུང་ཡང་གཉིད་དང་སྙོམས་འཇུག་གཉིས་ནི་ཕྲ་རགས་གོ་ལྡོག་ཡོད་དོ། །སྣང་མཆེད་ཐོབ་གསུམ་གྱི་དྲི་མ་ཕྲ་བ་དེའང་སྤྱིར་གཉིད་མཐུག་གི་གནས་སྐབས་ལས་སྙོམས་འཇུག་གི་གནས་སྐབས་ཕྲ་གསུངས་སོ། །ཕྲ་བའི་རྒྱུ་མཚན་ནི། གཉིད་མཐུག་དུས་དབུགས་རྒྱུ་བ་ཕྲ་བ་ཡོད། སྙོམས་འཇུག་གི་བྱང་སེམས་འཕོ་སྐབས་དབུགས་རྒྱུ་བ་རེ་ཞིག་ཆད་པར་བཤད་ཡོད་གསུངས་སོ། །སྙོམས་འཇུག་བྱང་སེམས་ཀུནྡ་ལྟ་བུ་འཕོ་བའི་སྒྲིབ་པ་དེ་ནི་མངོན་གྱུར་གྱི་སྒྲིབ་པ། བག་ཆགས་ཀྱི་སྒྲིབ་པ་ནི། མངོན་དུ་མ་གྱུར་པ་ཕྲ་བ་ཡིན་གསུངས། རྒྱུད་བླ་མའི་སྐབས་ཀྱི་སྙོམས་འཇུག་གི་སྒྲིབ་པ་ནི། བྱིངས་རྨུགས་འཐིབ་གསུམ་འཕྲོ་རྒོད་འཐོར་གསུམ་གྱིས་བསམ་གཏན་སྙོམས་འཇུག་ལ་སྒྲིབ། མདོ་ཡི་ལམ་རིམ་སོང་ཟིན།
འགྲོ་བའི་ལུས་ངག་ཡིད་ཀྱི་རྣམ་ཤེས་སེམས་གཞི། སེམས་ནི་ཀུན་གཞིའི་རྣམ་ཤེས། མངོན་པ་འོག་མར་སེམས་ཡིད་རྣམ་ཤེས་གསུམ་དོན་གཅིག་མིང་གི་རྣམ་གྲངས་ཡིན་གསུངས། མངོན་པ་གོང་མར་སེམས་ཀུན་གཞིའི་རྣམ་ཤེས། ཡིད་ཉོན་ཡིད། རྣམ་ཤེས་ཚོགས་དྲུག་ཡིན་གསུངས་སོ། །
ཁམས་དྲུག་ལྡན་པ་རྡོ་རྗེའི་ལུས། །ཞེས་པ་ནི། ཕྱིའི་ཁམས་དྲུག་འབྱུང་བ་ལྔ་དང་ཆོས་ཁམས་སོ། །ནང་གི་ཁམས་དྲུག་ནི་ཤ་ཁྲག་དྲོད་དབུགས་བུ་ག་དང་ཀུན་གཞིའི་རྣམ་ཤེས་ཀྱི་ཁམས་སོ། །གསང་བའི་ཁམས་དྲུག་ཅེས་པ། སྲ་བ་ས་ཁམས་རྩ། གཤེར་བ་ཆུ་ཁམས་སྤྱི་བོའི་ཧཾ་ཡིག །དྲོ་བ་མེ་ཁམས་ལྟེ་བའི་ཨ་ཤད། གཡོ་བ་རླུང་ཁམས་སྲོག་གི་རླུང་། སྟོང་པ་མཁའ་ཁམས་ཨ་ཝ་དྷཱུ་ཏི། གསལ་བ་ཡེ་ཤེས་ཀྱི་ཁམས་ཀུན་གཞིའི་ཡེ་ཤེས་སོ། །འདི་ནི་ཐུན་མོང་མ་ཡིན་ནོ།།
ལྷག་པ་གཟུགས་བརྙན་གྱི་དཀྱིལ་འཁོར་གསུམ་ནི། རྡུལ་ཚོན། རས་བྲིས། ཚོམ་བུ་གསུམ། རྒྱུ་ལམ་དུ་བྱེད་པའི་མཚན་ཉིད་ས་བརྒྱད་ཐོབ་པ་དང་། སྐལ་པ་བཟང་ངན་མེད་པར་མཉམ་པ་སོགས་འགྲེ།
གདན་གསུམ་ནི། ཕུང་ཁམས་གཤེགས་པ་གཤེགས་མའི་གདན། །སྐྱེ་མཆེད་སེམས་དཔའ་སེམས་མའི་གདན། །ལས་དབང་ཁྲོ་བོ་ཁྲོ་མོའི་གདན། །ཟབ་དབང་གསུམ་མམ་མཆོག་དབང་གསུམ་སྟེ། གསང་དབང་། ཚིག་དབང་། ཤེར་དབང་གསུམ་མོ།།
དབྱིབས་ལ་གྱ་ནོམ་ལྷར་ཞེན་གྱི་རྟོག་པ་འགགས། རང་བཞིན་བརྒྱད་ཅུ་ནི། དང་པོ་ཞེ་སྡང་ལས་གྱུར་པའི་རྟོག་པ་སོ་གསུམ་ནི། འཕགས་པ་ལྷས་མཛད་པའི་སྤྱོད་བསྡུས་ལས། འདོད་ཆགས་དང་བྲལ་བ་དང་། འདོད་ཆགས་བྲལ་བ་བར་མ་དང་། ཤིན་ཏུ་འདོད་ཆགས་དང་བྲལ་བ་དང་། ཡིད་ཀྱི་འགྲོ་འོང་དང་། མྱ་ངན་དང་། མྱ་ངན་བར་མ་དང་། ཤིན་ཏུ་མྱ་ངན་དུ་གྱུར་པ་དང་། ཞི་བ་དང་། རྣམ་པར་རྟོག་པ་དང་། འཇིགས་པ་དང་། འཇིགས་པ་བར་མ་དང་། ཤིན་ཏུ་འཇིགས་པ་དང་། སྲེད་པ་དང་། སྲེད་པ་བར་མ་དང་། ཤིན་ཏུ་སྲེད་པ་དང་། ཉེ་བར་ལེན་པ་དང་། བཀྲེས་སྐོམ་གྱིས་ཡིད་མི་བདེ་བ། ཚོར་བ་དང་། ཚོར་བ་བར་མ་དང་། ཤིན་ཏུ་ཚོར་བ་དང་། རིག་པ་པོ་དང་། རིག་པ་དང་། འཛིན་པའི་གཞི་དང་། སོ་སོར་རྟོག་པ་དང་། ངོ་ཚ་ཤེས་པ་དང་། ཁྲེལ་ཡོད་པ། སྙིང་རྗེ་བ་དང་། བརྩེ་བ་དང་། བརྩེ་བ་བར་མ་དང་། ཤིན་ཏུ་བརྩེ་བ་དང་། དོགས་པ་དང་བཅས་པ་དང་། སྡུད་པ་དང་། ཕྲག་དོག་སྟེ་སུམ་ཅུ་རྩ་གསུམ་མོ།།
གཉིས་པ་འདོད་ཆགས་ཀྱི་རྟོག་པ་བཞི་བཅུ་ནི།
སྤྱོད་བསྡུས་ལས། ཆགས་པ་དང་། མི་གསལ་བ་དང་། ཀུན་ཏུ་ཆགས་པ་དང་། དགའ་བ་དང་། དགའ་བ་བར་མ་དང་། ཤིན་ཏུ་དགའ་བ་དང་། རངས་པ་དང་། རབ་ཏུ་མགུ་བ་དང་། ངོ་མཚར་བ་དང་། དགོད་པ་དང་། ཚིམས་པ་དང་། འཁྱུད་པ་དང་། འོ་བྱེད་པ་དང་། འཛིན་པ་བརྟན་པ་དང་། བརྩོན་པ་དང་། ཁེངས་པ་དང་། བྱ་བ་དང་། གྲོགས་བྱེད་པ་དང་། སྟོབས་དང་། སྤྲོ་བ་དང་། དགའ་བ་ལ་སྦྱོར་བ་དང་། དགའ་བ་ལ་སྦྱོར་བ་བར་མ་དང་། ཤིན་ཏུ་དགའ་བ་ལ་སྦྱོར་བ་དང་། སྒེག་པ་དང་། རྣམ་པར་སྒེག་པ་དང་། འགྲས་པ་དང་། དགེ་བ་དང་། ཚིག་གསལ་བ་དང་། བདེན་པ་དང་། མི་བདེན་པ་དང་། ངེས་པ་དང་། ཉེ་བར་ལེན་པ་དང་། སྦྱིན་པ་པོ་དང་། བསྐུལ་བ་དང་། དཔའ་བ་དང་། ངོ་ཚ་མེད་པ་དང་། སྒྲིན་པ་དང་། གདུག་པ་དང་། མི་སྲུན་པ་དང་། གྱ་གྱུ་ཆེ་བ་སྟེ་མཚན་ཉིད་བཞི་བཅུ་ཐམ་པའོ།།
གསུམ་པ་གཏི་མུག་གི་རྟོག་པ་བདུན་འགགས་ཏེ། ཡང་སྤྱོད་བསྡུས་ལས། ཆགས་པ་བར་མ་དང་། བརྗེད་ངས་དང་། འཁྲུལ་བ་དང་། མི་སྨྲ་བ་དང་། སྐྱོ་བ་དང་། ལེ་ལོ་དང་། ཐེ་ཚོམ་དང་བཅས་པ་སྟེ་འདིའི་རང་བཞིན་གྱི་མཚན་ཉིད་ནི་བདུན་པོ་དེ་དག་གོ
ཕྱག་རྒྱ་གསུམ་ནི། ལས་ཀྱི་ཕྱག་རྒྱ། དམ་ཚིག་གི་ཕྱག་རྒྱ། ཡེ་ཤེས་ཀྱི་ཕྱག་རྒྱ་སྟེ་ཡིད་ཀྱི་རིག་མའོ།།
ཀུན་གཞི་ལས་འདུ་བྱེད་ཀྱི་ཡིད་གཡོས་ཞེས་པ་ནི། འདུ་བྱེད་ཉོན་ཡིད།
གཟུང་འཛིན་གཉིས་སྣང་། བྱུང་ཚོར་གྱི་རྟོག་པ་འགག །
སྔགས་ཀྱི་ཡན་ལག་ལྔ་ནི། ལྷའི་དེ་ཁོ་ན་ཉིད་ཀུན་རྫོབ་བྱང་སེམས། བདག་གི་དེ་ཁོ་ན་ཉིད་ལུས་དཀྱིལ། གསང་སྔགས་ཀྱི་དེ་ཁོ་ན་ཉིད་ཐུགས་དབུས་ས་བོན་དང་སྔགས་ཕྲེང་བཀོད་པ། བཟླས་བརྗོད་ཀྱི་དེ་ཁོ་ན་ཉིད་རྩ་སྔགས་སྙིང་པོ་ཉེ་སྙིང་རྣམས་བཟླ་བ། འཕྲོ་འདུའི་དེ་ཁོ་ན་ཉིད་ས་བོན་ལས་འོད་ཟེར་འཕྲོ་འདུ་བྱེད་པ།
ལྷག་གནས་ཞེས་པ་ནི་སྟ་གོན་ཏེ། ས་བསླང་བ་སོགས་ས་ཆོག ལྷ་སྟ་གོན། བུམ་པ་སྟ་གོན། སློབ་མ་སྟ་གོན་ནམ་ལྷག་པར་གནས་པའོ། །རེས་འགའ་རབ་གནས་ལ་འཇུག
རིག་པའི་མེ་ཏོག་དོར་ཞེས་པ་ནི། བདག་མདུན་དམ་ཡེའི་གཉིས་སྣང་གི་བཟང་ངན་གྱི་འཛིན་པ་དོར་བའོ། །ཕྱི་མཚན་མ་རྫས་དང་། ནང་དོན་དམ་ཡེ་ཤེས་ཀྱི་དཀྱིལ་འཁོར་འཇུག་པས། སྐུ་རྫས། གསུང་སྔགས། ཐུགས་ཏིང་ངེ་འཛིན་གསུམ་ཚོགས་པའི།
སྒོ་གསུམ་ཕྲ་རགས་ཞེས་པ་ནི། ཕྲ་བའི་སྒོ་གསུམ་རྩ་རླུང་ཐིག་གསུམ། རགས་པ་ལུས་ངག་ཡིད་གསུམ།
 ཕྱི་ཕན་དབང་བཅུ་ནི། གསང་སྙིང་ལས། དབུ་རྒྱན་ཅོད་པཎ་ཕྲེང་བ་དང་། །གོ་ཆ་རྒྱལ་མཚན་ཕྱག་རྒྱ་དང་། །གདུགས་དང་བུམ་པ་བཟའ་བཏུང་དང་། །སྙིང་པོ་ལྔ་བདུད་རྩི་ལྔ་ཡི་དབང་བསྐུར་ན། །ཞེས་སོ། །ནུས་དབང་ལྔ་ནི། རང་དོན་ནུས་པར་ཉན་སྒོམ་དབང་གཉིས། གཞན་དོན་ནུས་པར་འཆད་ཕྲིན་དབང་གཉིས། གཉིས་ཀའི་དོན་ནུས་པར་རྡོ་རྗེ་རྒྱལ་པོ་བཀའ་རབ་འབྱམས་ཀྱི་དབང་བཅས་སོ།།
ཕྱི་ནང་སྒྲུབ། དབང་གི་ཆུ་བོ་བཞིས་བསྡུས་ཞེས་པ་ནི། ཕྱི་དབང་ཆུ་རྒྱུད་ཀྱི་ཆུ་བོ། ནང་དབང་འབྱུང་བའི་ཆུ་བོ། སྒྲུབ་དབང་གྲགས་པའི་ཆུ་བོ། གསང་དབང་རྫོགས་པའི་ཆུ་བོ་སྟེ་བཞི། རྒྱས་བཤད་སྤྲོ་ན་འདུས་མདོའི་དབང་ཆོག་ལས་ཤེས་སོ།།
རགས་པར་བརྒྱད་བརྒྱ་སོ་གཅིག་ཅེས་པ་ནི། དབང་རྫས་ཀྱི་རྣམ་གྲངས་བརྩི་བ་ཡིན། དབང་གི་སྐབས་སོ།
སོར་བྱང་སྔགས་གསུམ་རྒྱས་སྤྲོས་ནི་སྡོམ་གསུམ་ལ་གཟིགས་མཛོད། ལས་རིགས་དམ་ཚིག་ནང་ནས། འཇུག་པར་བཏེགས་པའི་སོགས་ཀྱི་དོན་ནི། སྐྱེས་བུ་ཆུང་ངུ་ལྟར་ན་ངན་སོང་ལས་མ་བསྒྲལ་བ་རྣམས་མཐོ་རིས་སུ་བསྒྲལ་བར་བྱ་བ་དང་། སྐྱེས་བུ་འབྲིང་པོ་ལྟར་ན་སྲིད་མཚོ་ལས་མ་གྲོལ་བ་རྣམས་ཞི་བ་ལ་སྒྲོལ་བ་དང་། སྐྱེས་བུ་ཆེན་པོ་ལྟར་ན་ཞི་བ་ལ་དབུགས་མ་ཕྱུང་བ་རྣམས་ཐེག་ཆེན་ལ་དབུགས་ཕྱུང་བ་དང་། ས་ཐོབ་ཀྱི་སེམས་དཔའ་རྣམས་སྲིད་ཞིར་མི་གནས་པའི་ཡོངས་སུ་མྱ་ངན་ལས་མ་འདས་པ་རྣམས་མྱ་ངན་ལས་འདས་པའི་སངས་རྒྱས་ཀྱི་སར་ལ་བཟློ་བའོ།།
རགས་པའི་སྒོ་གསུམ་བསྐྱེད་རིམ་གྱི་ཞུ་བདེས་སྒྲོལ་བ་དང་། ཕྲ་བའི་རྩ་རླུང་ཐིག་གསུམ་མཚན་བཅས་རྫོགས་རིམ་གྱི་ཞུ་བདེས་སྒྲོལ། ཤིན་ཏུ་ཕྲ་བ་སྣང་གསུམ་གྱི་དྲི་མ་ཕོ་ཉའི་ཞུ་བདེས་དབུགས་དབྱུང་ཞིང་། ཕྲ་བ་ཕྲ་བའི་སྒོ་གསུམ་ཁམས་དྲུག་དྭངས་མའི་ངོ་བོ་མཚན་མེད་རྫོགས་རིམ་རྡོ་རྗེ་གསུམ་དུ་ལ་བཟླ་བའོ། །འདི་དག་དབང་བཞིའི་གོ་རིམ་ཡིན་ཞེས་གསུངས་སོ།།
ཕུང་ལྔའི་དྭངས་མ་རྣམས་སྒོ་ལྔ་སོགས་ནས་ཆགས་སྡང་རགས་པའི་རྐྱེན་ལ་བརྟེན་ནས་ཕྱིར་ཟག་འགྲོ་བས་འཛག་མེད་དུ་འཆིང་བའོ།།
ཞིང་བཅུ་ནི། གསལ་བཀྲ་ལས། དཀོན་མཆོག་སློབ་དཔོན་སྐུ་དགྲ་གཉིས། །དམ་ཉམས་ལོག་དང་འཁུ་བ་དང་། །དམ་དགྲ་ངན་པའི་ངང་ཚུལ་ཅན། །འདུ་བར་འོང་དང་ཡོངས་ལ་གནོད། །ངན་སོང་གསུམ་དང་བཅུ་པོ་རྣམས། །རྣལ་འབྱོར་ཀུན་གྱིས་དང་དུ་བླངས། །ཞེས་སོ། །དམ་ཚིག་སོང་ཟིན།
བུམ་པའི་དབང་སྐབས་ནི། བསྐྱེད་རིམ་རྗེས་དཔག་དང་། རྫོགས་རིམ་མངོན་སུམ་ནི། མཚན་བཅས་རྫོགས་རིམ་ཡིན་གསུངས་སོ།།
ཁྱད་པར་དུ་གལ་ཆེ་བ་བསྒྲུབ་བྱ་ངོས་ཟིན་དགོས་པས། དེའང་ཆོས་དབྱིངས་རང་བཞིན་གྱིས་རྣམ་པར་དག་པ་བདེ་གཤེགས་སྙིང་པོ་ནི། དམ་ཚིག་སེམས་དཔའ་འགྲོ་བ་ཀུན་གྱི་གཞི་རྒྱུད་ལ་ཡོད་པ་དེ་ཉིད་དོ། །ཡེ་ཤེས་བདག་ཉིད་ཀྱི་ལྷ་ཆོས་སྐུ་ཡེ་ཤེས་སེམས་དཔའ་རྒྱལ་བའི་ཐུགས་རྒྱུད་ཀྱི་ཡེ་ཤེས་སོ། །དམ་ཡེ་གཞི་རྒྱུད་དང་ཐུགས་རྒྱུད་དེ་གཉིས་སོ་སོ་ཐ་དད་མ་ཡིན་པ་འཁོར་འདས་གདོད་ནས་དམ་ཡེ་དབྱེར་མེད། དེ་དག་གི་བྱིན་རླབས་སམ། རྩལ་ལས་ཤར་བ་མཚན་མའི་ལྷ་སྟེ་དཀོན་མཆོག་རྩ་གསུམ་མོ། །འདི་ལྟ་བུའི་མཚན་ཉིད་ཤེས་པ་ཅི་ནས་ཀྱང་གལ་ཆེའོ། །ཞེས་ཡང་ཡང་གསུངས་སོ།།
མ་ཧཱའི་ལྷག་པའི་བདེན་པ་དབྱེར་མེད་ནི། དག་པ་གསུམ་སྟེ། ཕྱི་སྣོད་ཀྱི་འཇིག་རྟེན་འབྱུང་བ་ལྔ་དང་། ནང་བཅུད་ཀྱི་སེམས་ཅན་ཕུང་པོ་ལྔ་དང་། དེ་དག་རང་རང་གི་རྒྱུད་རྣམ་ཤེས་ཚོགས་བརྒྱད་ཀྱིས་བསྡུས་པ་རྣམས་ཡེ་ནས་སྐུ་དང་ཡེ་ཤེས་ཀྱི་དཀྱིལ་འཁོར་དུ་སངས་རྒྱས་པ་ཡིན་ཏེ། སྣོད་བཅུད་རྒྱུད་གསུམ་པོ་དེ་རིམ་པ་ཇི་ལྟ་བར་དེ་བཞིན་གཤེགས་པ་ཡུམ་ལྔ་དང་། ཡབ་ལྔ་དང་། ཡེ་ཤེས་ལྔར་དག་པའི་ཕྱིར། གང་ཡེ་ནས་དག་པའི་རང་བཞིན་ལ་སྒྲིབ་པ་མཐའ་དག་གིས་གོས་མ་མྱོང་བས་ཁྱབ་ཅིང་དེ་ཉིད་སྐུ་དང་ཡེ་ཤེས་ཀྱི་ངོ་བོར་སངས་རྒྱས་པས་ཁྱབ་སྟེ། ཆོས་ཀྱི་སྐུ་བཞིན་ནོ། །མཉམ་པ་བཞི་ནི། ཆོས་ཐམས་ཅད་ཡེ་ནས་སངས་རྒྱས་པ་ཡིན་ཏེ། མཉམ་པ་བཞིས་འཁོར་འདས་གཉིས་མེད་དུ་རྟོགས་པའི་ཕྱིར། དེ་ལ་མཉམ་པ་བཞི་ནི། སྤྲོས་པ་ཕྱོགས་རེ་བ་ཙམ་དང་མཐའ་དག་ཆོད་པའི་དབྱེ་བས་རྣམ་གྲངས་དང་རྣམ་གྲངས་མ་ཡིན་པའི་དོན་དམ་ཞེས་དབྱེ་བ་གཉིས་ཀའང་སྤྲོས་པ་བཀག་པའི་སྟོང་ཉིད་ཙམ་དུ་མཉམ་ཞིང་། སྣང་དུ་འདྲའང་དོན་བྱེད་ནུས་མི་ནུས་ཀྱིས་ཡང་དག་དང་ལོག་པའི་ཀུན་རྫོབ་ཅེས་བཏགས་པ་གཉིས་ཀའང་བདེན་པས་སྟོང་པ་ཙམ་དུ་མཉམ་པ་གཉིས་ནི་ཐེག་ཆེན་ཐུན་མོང་བའི་ཚུལ་ཡིན་ལ། ཁྱད་པར་སྔགས་བླ་ན་མེད་པའི་ཚུལ་ལས་ནི་ལྷག་པའི་མཉམ་པ་གཉིས་གསུངས་ཏེ། མེད་དགག་དང་མ་ཡིན་དགག་གི་དབྱེ་བ་རྣམ་གྲངས་དང་རྣམ་གྲངས་མ་ཡིན་པའི་སྟོང་ཉིད་གཉིས་ཀའང་ལྷག་པའི་དོན་དམ་སྐོར་བདུན་ངོ་བོ་ཉིད་དུ་ལྷུན་གྱིས་གྲུབ་པར་མཉམ་ཞིང་། མ་དག་པ་ལས་སྣང་ལོག་པའི་དང་དག་པ་ལྷར་སྣང་ཡང་དག་པའི་ཀུན་རྫོབ་གཉིས་ཀའང་ལྷག་པ་ཀུན་རྫོབ་སྐུ་དང་ཡེ་ཤེས་ཀྱི་དཀྱིལ་འཁོར་དུ་མཉམ་པའོ། །ཨ་ནུའི་དཀྱིལ་འཁོར་གསུམ་ནི། ལྟ་བ་གཞི་ཆོས་ཐམས་ཅད་དཀྱིལ་འཁོར་རྣམ་གསུམ་མ་འདྲེས་པར་གཏན་ལ་ཕབས་པ་སྟེ། དེ་ཡང་དབྱིངས་སྐྱེ་མེད་སྤྲོས་པ་དང་བྲལ་བ་ཡུམ་ཀུན་ཏུ་བཟང་མོའི་མཁའ་ཀློང་རྣམ་པར་དག་པའམ། ཡེ་ཇི་བཞིན་པའི་དཀྱིལ་འཁོར་ཞེས་བྱ། དེ་ཉིད་འགགས་པ་མེད་པ་ཡུལ་ཅན་བདེ་བ་ཆེན་པོ་རང་བྱུང་གི་རིག་པར་འོད་གསལ་བ་ནི་ཡེ་ཤེས་ཀུན་ཏུ་བཟང་པོའམ། རང་བཞིན་ལྷུན་གྱིས་གྲུབ་པའི་དཀྱིལ་འཁོར་ཞེས་དང་། དབྱིངས་དང་ཡེ་ཤེས་གཉིས་སུ་མེད་པར་སྲས་བདེ་བ་ཆེན་པོ་སྟེ་རྩ་བ་བྱང་ཆུབ་སེམས་ཀྱི་དཀྱིལ་འཁོར་རོ།།
ཡེ་ཤེས་གསུམ་ལྡན་ནི། ངོ་བོ་རང་བཞིན་ཐུགས་རྗེ་སྟེ་སྐུ་གསུམ་གྱི་ཡེ་ཤེས་སུམ་ལྡན་ནོ།།
མན་ངག་སྡེ་པས་ལུས་ཅན་རྣམས་ཀྱི་སྙིང་དབུས་ན་དྭངས་མ་ལྔ་འདུས་ལ་བརྟེན་པའི་སེམས་ཉིད་གསུངས་པའི་སྐབས་སུ། སྤྱིར་དྭངས་མ་ལྔ་ནི། རྩའི་དྭངས་མ་དྷཱུ་ཏི། རླུང་གི་དྭངས་མ་སྲོག་རླུང་། དཀར་ཆའི་དྭངས་མ་ཧཾ་ཡིག དམར་ཆའི་དྭངས་མ་ཨ་ཤད། དྭངས་མའི་དྭངས་མ་ཀུན་གཞིའོ།།
བྱེ་བྲག་འདིར་ནི་རྒྱུད་སྡེ་དང་སྒྲུབ་སྡེ་རྣམས་ལས་གསུངས་པའི་དོན་ནི། སྙིང་ཁ་ཆོས་ཀྱི་འཁོར་ལོ་ན་རྩ་འདབ་བརྒྱད་ཡོད། རིགས་བསྡུ་ན་བཞིར་འདུ་སྟེ། མདུན་གྱི་རྩ་གསུམ་པོ་དེས་ཆོས་ཉིད་སྐྱེ་བ་མེད་པར་འཆར་བའི་ལས་བྱེད་པས་ཆོས་ཉིད་རྩ་ཞེས་བྱ་ལ། དག་པའི་ཡི་གེ་ཨོཾ་དང་། མ་དག་ལྷ་མིན་དུད་འགྲོ་སུ་ཏྲི་དང་། དབྱིབས་མདོག་ཀྱང་ཟླུམ་པོ་དཀར་པོར་གནས། གཡས་གཅིག་སྟེ་ཡེ་ཤེས་འཆར་བའི་ལས་བྱེད་པས་ཡེ་ཤེས་ཀྱི་རྩ་ཞེས་བྱ་ལ། དག་པའི་ཡི་གེ་ཧཱུྃ་དང་། མ་དག་ལྷ་མི་ཨ་ནྲྀ་དང་། དབྱིབས་མདོག་ཀྱང་གྲུ་བཞི་སེར་པོའི་རྣམ་པར་གནས། གཡོན་ན་གཅིག་སྟེ་ཡོན་ཏན་འཆར་བའི་ལས་བྱེད་པས་ཡོན་ཏན་གྱི་རྩ་ཞེས་བྱ་ལ། དབྱིབས་མདོག་ཀྱང་ཟླ་གམ་དམར་པོའི་རྣམ་པར་གནས། དག་པའི་ཡི་གེ་ཨཱཿདང་། མ་དག་པའི་ཡི་དྭགས་དང་དམྱལ་བའི་པྲེ་དུཿདང་། རྒྱབ་ན་གསུམ་ཡོད་པ་གཉིད་རྨུགས་དང་བཅས་པའི་ལས་བྱེད་པས་རང་རྒྱུད་ཀྱི་རྩ་ཞེས་བྱ་ལ། དབྱིབས་མདོག་ཀྱང་གྲུ་གསུམ་དམར་ནག་གི་རྣམ་པར་གནས་སོ། །སྙིང་ཁ་ཆོས་ཀྱི་འཁོར་ལོའི་དབུས་ན་དྭངས་མ་ཆེན་པོ་ལྔ་བཞུགས་ཏེ། སའི་དྭངས་མ་རྩ་དར་དཀར་གྱི་སྐུད་པ་ལྟ་བུ་ཕྲ་སྦོམ་རྟ་རྔ་བཅུ་གཤགས་ཙམ་པ། དེའི་དབུས་ན་ཆུའི་དྭངས་མ་རྒྱ་མཚལ་ལྕོག་ལ་མའི་ཁུ་བ་ལྟ་བུ། དེའི་དབུས་ན་མེའི་དྭངས་མ་མེ་ལོང་ཉི་མ་ལ་བཞག་པའི་ངད་ཙམ་པ། དེའི་དབུས་ན་རླུང་གི་དྭངས་མ་གསེར་ས་འོག་ན་ཡོད་པའི་རླུང་ནམ་མཁའ་ལ་རྒྱུ་བ་ཙམ་པ་ཤིན་ཏུ་ཕྲ་བ། དེའི་དབུས་ན་བར་སྣང་སང་སེང་གི་གོ་འབྱེད་པའི་རྣམ་པ་ཅན་དུ་གནས་པ། དེ་ལྟར་དྭངས་མ་ལྔ་འདུས་ཀྱི་དབུས་ན་སེམས་ཀྱི་དྭངས་མ་ཡེ་ཤེས་དྭངས་མའི་ཐིག་ལེ་སྟོང་གསལ་འགགས་མེད་དེ། དཔེར་ན་གསེར་ཞུན་དབུས་ན་ནོར་བུ་ཀེ་ཀེ་རུ་བཅུག་པ་ལྟ་བུ་ཁ་དོག་ནི་ཉི་མ་འཆར་ཀའི་དཀྱིལ་ལྟ་བུའོ། །དེ་དག་ཀྱང་ཡུལ་དྲུག ཡེ་ཤེས་དྲུག སྐུ་ལྔའམ་རིགས་དྲུག་ཏུ་གནས་སོ།།
ཕྱི་མ་དག་པའི་ཕུང་པོ་འབྱུང་བའི་གཞི། ནང་གཉུག་མའི་ཕུང་པོ། གཞན་གདན་གསུམ་ཚང་བའི་ལྷའི་དཀྱིལ་འཁོར་པའོ།།
དྭངས་མ་དྲུག་གི་ས་ཆུ་གཉིས་འདྲེས་པ་སྐུ་རྡོ་རྗེ། མེ་རླུང་གཉིས་འདྲེས་པ་གསུང་རྡོ་རྗེ། མཁའ་མཉམ་གཉིས་འདྲེས་པ་ཐུགས་རྡོ་རྗེའོ།།
ལས་ཉོན་ནི་ཀུན་འབྱུང་བདེན་པ། གསང་སྔགས་ཀྱི་དུས་མི་ཚངས་སྤྱོད་སོགས་བླང་བྱར་གྱུར་པས་ལམ་བདེན། སྡུག་བསྔལ་གཞི་རྟེན་སྣོད་བཅུད་ཡིན་པས་སྔགས་སྐབས་སྣང་སྲིད་ལྷ་དང་ལྷ་མོར་བསྒྱུར་བས། སྡུག་བསྔལ་ལས་འགོག་པའམ། འབྲས་བུ་རྟེན་སྐུ་དང་བརྟེན་པ་ཡེ་ཤེས་ཟུང་འཇུག་འབྲས་བུ་ལམ་བྱེད་དོ། །ཐེག་པ་ཆུང་ངུ་ཉན་རང་གཉིས་ཀྱིས་ཉོན་མོངས་སྤོང་བ་དང་འགོག་པ་དང་། རྒྱུ་མཚན་ཉིད་ཀྱི་ཐེག་པ་བྱང་ཆུབ་སེམས་དཔས་སྦྱོང་བ་དང་། སྔགས་ཕྱི་རྒྱུད་པ་ལྟར་བསྒྱུར་བ། ནང་པ་ཕ་མ་གཉིས་ཀྱིས་དབང་དུ་བྱེད་པ་དང་། ཨ་ཏི་ཡོ་གས་སྤང་གཉེན་རོ་གཅིག་པའོ།།
བརྒྱུད་གསུམ་ནི། དགོངས་བརྡ་སྙན་བརྒྱུད། ཐེག་རིམ་དགུ་གོང་དུ་བཤད་པ་ལྟར་དང་། གནས་གསུམ་ནི་ས་འོག་སྐུའི་འཁོར་ལོ། ས་སྟེང་གསུང་གི་འཁོར་ལོ། ས་བླ་ཐུགས་ཀྱི་འཁོར་ལོ་སྟེ། དེ་གསུམ་ལ་གནས་པའི་མཁའ་འགྲོ། ཡང་ན་གནས་ཉེར་བཞི། ཡུལ་སོ་གཉིས། དུར་ཁྲོད་བརྒྱད་ལ་གནས་པའི་མཁའ་འགྲོ།
ཆགས་བྲལ་སྤྲུལ་སྐུ་ཤཱཀ་ཐུབ་ལྟ་བུ། ཆགས་ཅན་ཡུལ་ཅན་ཏེ་རྟ་ཕག་ཡབ་ཡུམ་ལྟ་བུ། འཁོར་ལོའི་དབང་ཕྱུག་ནི། དཀྱིལ་འཁོར་ཐམས་ཅད་ཀྱི་གཙོ་བོ།
གཏེར་འབྱིན་རིག་འཛིན་གྲུབ་པའི་རྒྱལ་པོ་རྣམ་པ་གཉིས་ནི། འཇམ་དབྱངས་མཁྱེན་བརྩེའི་དབང་པོའམ། པདྨ་འོད་གསལ་མདོ་སྔགས་གླིང་པ། གཏེར་ཆེན་མཆོག་གྱུར་བདེ་ཆེན་གླིང་པ་སྟེ་ཡབ་སྲས་རྣམ་པ་གཉིས་སོ།།
རྩ་གསུམ་ཀུན་འདུས་པདྨ་ང་ཉིད་བསྒོམ༔ དེ་ཡང་ཕྱི་ལྟར་བར་ཆད་ཀུན་སེལ་སོགས་ཀྱི་དོན་ནི། བླ་མ་བསྟན་གཉིས་སྐོར་གསུམ་ལས། མདོ་སྔགས་སྟོན་པ་བརྒྱ་རྩའི་སྒྲུབ་ཐབས་དང་༔ སྐོར་གསུམ་ཆོས་ལོངས་སྤྲུལ་སྐུའི་སྒྲུབ་ཐབས་ལས། དེ་ལས་བླ་སྒྲུབ་སྐོར་བཞི་སྤྲུལ་སྐུའི་སྒྲུབ་ཐབས་ཡིན་ནོ། །མཁྱེན་བརྩེས་གསུངས་ཞེས་འཇམ་གྲགས་བཞེད་དོ།།
དག་ཐོབ་བྲལ་བའི་སེམས་སངས་རྒྱས། །ཞེས་པ་ནི། གློ་བུར་གྱི་སྐྱོན་དག་པ། ཡོན་ཏན་ཡེ་ནས་ཐོབ་པ། སྒྲིབ་པའི་ཚོགས་དང་བྲལ་བ། སེམས་ཉིད་དེ་ནི་སངས་རྒྱས་སོ།
ཕྱི་ནང་གསང་བའི་རྣལ་འབྱོར་ཅེས་པ་ནི། ཕྱི་ལྟར་སྤྱི་བོར་རྡོར་སེམས་ཡབ་རྐྱང་བསྒོམས་ནས་ཡིག་བརྒྱ་བཟླ་བ། ནང་ལྟར་རྡོར་སེམས་རིགས་ལྔ་བསྒོམས་ནས་རིགས་ལྔའི་ཡིག་བརྒྱ་བཟླ་བ། གསང་བ་ལྟར་རྡོར་སེམས་ཡུམ་ཅན་བསྒོམས་ནས་ཧེ་རུ་ཀའི་ཡིག་བརྒྱ་བཟླ་བ་དང་། ཡང་རྡོར་སེམས་སྤྱི་བོར་བསྒོམས་ནས་བདུད་རྩི་འབེབས་སྦྱོང་ཕྱི་ལྟར་དང་། ལྟེ་བའི་ཨ་ཤད་སྦར་ནས་མ་དག་པའི་ཕུང་ཁམས་སོགས་སྡིག་སྒྲིབ་བསྲེགས་པ་ནང་གི་སྒྲིབ་སྦྱོང་དང་། དམིགས་མེད་ངང་ལ་འཇོག་པ་གསང་བའི་སྒྲིབ་སྦྱོང་མཆོག་ཏུ་གྱུར་པའི་ཁྱད་ཆོས། དེར་མ་ཟད་རིག་འཛིན་ཆེན་པོའི་ཁྲིད་རྒྱུན་ལྟར་ན། ཕྱི་བྱ་རྒྱུད་ལྟར་བླ་མ་རྡོ་རྗེ་སེམས་དཔའ་སྤྱི་བོར་བསྒོམ་པ། ནང་སྤྱོད་རྒྱུད་ལྟར་སྙིང་ཁར་བསྒོམ་པ། གསང་བ་རྣལ་འབྱོར་རྒྱུད་ལྟར་སེམས་དཔའ་སུམ་བརྩེགས་སུ་བསྒོམ་པ། ཡང་གསང་བླ་མེད་ལྟར་ཁྱེར་སོ་སུམ་ལྡན་དུ་བསྒོམ་པ། དེ་ཁོ་ན་ཉིད་ཆོས་ཀྱི་དབྱིངས་སུ་བསྐྱལ་བ་དང་ལྔ་ལས། དང་པོ་ནི་སྤྱི་དང་འདྲ། གཉིས་པ་ནི། སྤྱི་བོ་ནས་མགྲིན་པ། མགྲིན་པ་ནས་སྙིང་ཁར་བྱོན་ནས་བདུད་རྩིའི་རྒྱུན་གྱིས་སྒོ་གསུམ་གྱི་སྡིག་སྒྲིབ་དག གསང་གསུམ་གྱི་བྱིན་རླབས་ཐོབ་པར་བསམ། གསུམ་པ་ལྟར་ན། བདུད་རྩིས་ལུས་གང་སྒྲིབ་ཀུན་དག་ནས་རྣམ་སྨིན་ཕུང་པོ་རྡོ་རྗེ་སེམས་དཔར་གནས་འགྱུར། རྡོར་སེམས་ཐུགས་ཀར་རྡོ་རྗེ་དཀར་པོའི་ལྟེ་བར་ཧཱུྃ་སྟེ་སེམས་དཔའ་སུམ་བརྩེགས་སོ། །དེ་དག་སྐབས་སུ་ཡིག་བརྒྱ་བཟླ། བཞི་པ་དེ་མཐར་སྣང་གྲགས་རིག་གསུམ་ཁྱེར་སོ་སུམ་ལྡན་རྡོར་སེམས་སྐུ་གསུང་ཐུགས་སུ་མོས་ཏེ་ཡིག་དྲུག་བཟླ། ལྔ་པ་དམིགས་བྲལ་ཀ་དག་གི་ངང་ལ་མཉམ་པར་བཞག་གོ
སྤྱིར་ཡིག་བརྒྱ་ལའང་དམ་ཚིག་གསུམ་བཀོད་ཀྱི་རྒྱུད་ལས་གསུངས་པའི་དེ་བཞིན་གཤེགས་པའི་ཡིག་བརྒྱ་དང་། རྒྱུད་སྡེ་དུ་མ་ནས་གསུངས་པའི་རྡོ་རྗེ་སེམས་དཔའི་ཡིག་བརྒྱ་གཉིས་ཡོད། རྡོར་སེམས་ལའང་འཇིག་རྟེན་ལས་འདས་པའི་ལྷའི་རིགས་མཐའ་ཡས་པའི་མཚན་སྔགས་སྤོ་ཆོག་པ་ཞི་བ་རིགས་འདུས་ཀྱི་ཡིག་བརྒྱ་དང་། མངོན་བརྗོད་བླ་མའི་རྒྱུད་སོགས་ནས་གསུངས་པའི་ཁྲོ་བོ་ཧེ་རུ་ཀའི་ཡིག་བརྒྱ་གཉིས་ཡོད། དེ་དག་ལ་ཡིག་འབྲུ་བརྒྱར་གྲངས་ངེས་མི་ངེས་ཅི་རིགས་ཡོད་ཀྱང་། སྔགས་ཀྱི་རིགས་གཅིག་པས་ཡིག་བརྒྱར་གྲགས་སོ།།
ཡིག་བརྒྱའི་སྔགས་དོན་བོད་སྐད་དུ་བསྒྱུར་ན། ཨོཾ་ནས་ཡ། ཨོཾ་རྡོ་རྗེ་སེམས་དཔའི་དམ་ཚིག་ནི། མ་ནུ་ནས་སཏྭ། རྗེས་སུ་སྐྱོངས་ཤིག་དམ་ཚིག་ཀྱེ། །ཏྭེ་ནས་བྷ་ཝ། ཤིན་ཏུ་ཚིམ་པར་བདག་མཛོད་ཅིག །སུ་ཏོ་ནས་བྷ་ཝ། སུ་པོ་ནས་བྷ་ཝ། ལེགས་པར་རྒྱས་པར་བདག་མཛོད་ཅིག ཨ་ནུ་ནས་བྷ་ཝ། བདག་ལ་རྗེས་སུ་ཆགས་པར་མཛོད། སརྦ་ནས་ཡཙྪ། དངོས་གྲུབ་ཐམས་ཅད་བདག་ལ་སྩོལ། །སརྦ་ནས་མེ། ལས་རྣམས་ཐམས་ཅད་ལ་ཡང་བདག ཙིཏྟཾ་ནས་ཏུ། སེམས་ལ་དགེ་ལེགས་སུ་མཛོད་ཅིག །ཧཱུྃ་ཧ་ནས་ཧོཿཡེ་ཤེས། རྡོ་རྗེའི་རྗེས་ཆགས་བཞད་སྒྲ། བསྒྱུར་འདོད་བླུན་པོའི་སྙིང་ཁམས་སོ། །བྷ་ག་ནས་ཏ། བཅོམ་ལྡན་དེ་བཞིན་གཤེགས་ཀུན་གྱི། །བཛྲ་ནས་མུཉྩ། རྡོ་རྗེས་བདག་ནི་མ་འདོར་ཅིག །བཛྲི་བྷ་ཝ། རྡོ་རྗེ་ཅན་དུ་མཛད་དུ་གསོལ། མཧཱ་ནས་ཨཱཿ དམ་ཚིག་སེམས་དཔའ་ཆེན་པོ་ཨཱཿ མཉྫུ་གྷོ་ཥས་སོ།།
ཡང་གཞན་གོང་དང་འདྲ་བ་ལ། ཅུང་ཟད་ཀྱི་ཁྱད་ནི། ལས་རྣམས་ཐམས་ཅད་བདག་ལ་ཡང་། །བདག་གི་སེམས་ནི་དགེ་བར་མཛོད། །ཧཱུྃ་ཧ་ཧ་ཧ་ཧ་ཧོཿ ཀྱེ་ཀྱེ་བཅོམ་ལྡན་འདས་རྡོ་རྗེ། །དེ་བཞིན་གཤེགས་པ་ཐམས་ཅད་ཀྱིས། །བདག་ནི་འདོར་བར་མ་མཛད་ཅིག །རྡོ་རྗེ་ཅན་དུ་མཛད་དུ་གསོལ། །དམ་ཚིག་སེམས་དཔའ་ཆེན་པོ་ཨཱཿ གུ་ཎས་སོ། །ཨོཾ་ནི། རྡོ་རྗེ་རྩེ་མོ་ལས། །ཨོཾ་ནི་ཅི་ཞིག་ཡིན་པར་བརྗོད། །མཆོག་དང་ནོར་གཏེར་དཔལ་དང་གཡང་། །དམ་བཅའ་བ་དང་བཀྲ་ཤིས་དོན། །ནོར་བུ་འཛིན་པའི་སྙིང་པོ་ཡིན། །ཨོཾ་ཡིག་ཡེ་ཤེས་ལྔ་ལྡན་ནོ།།
གསང་སྔགས་བླ་མེད་ནང་ཁྲུས་ཡིན། །ཞེས་པའི་སྐབས། ཕྱིའི་ཁྲུས་རྡོ་རྗེ་རྣམ་འཇོམས་སོགས་ཀྱི་སྒོ་ནས་བྱེད་པ་དང་། ནང་གི་ཁྲུས་རྡོར་སེམས་བསྒོམ་བཟླས་བདུད་རྩི་འབེབས་སྦྱོང་དམིགས་པ་དང་། གསང་བའི་ཁྲུས་རྩ་རླུང་སྒོམ་སྐབས་ལྟ་བུར་རང་ལུས་བུམ་པ། ནང་ཁྲོལ་བུམ་རྫས། རང་སེམས་བུམ་ལྷ། དྲི་ཆུ་མི་བསྐྱོད་ངོ་བོར་བསམ་སྟེ་ཕུད་ཀྱིས་བླ་མ་དཀོན་མཆོག་མཆོད། བར་པ་འཐུང་ཞིང་ཁྲུས་བྱ། ལྷག་མ་ཡི་དྭགས་ལ་སྦྱིན་ནོ། །དེས་ནི་ནད་གདོན་གྲིབ་ཀྱིས་མི་ཚུགས། རྩ་རླུང་གི་གེགས་སེལ་བ་སོགས་ཀྱི་མཆོག་ཡིན་ནོ།
ལག་ལེན་མཐོང་བརྒྱུད་ལྟར་བཀོད་པས་དམིགས་རྟེན་དུ་བྱས་ཏེ། ཞེས་པའི་དོན། མཎྜལ་སྤྱི་ལྟར་ཕྱག་ལེན་དམིགས་རིམ་གང་ལྕོགས་བསླབ་བོ། །ཕྱི་ཀུན་རྫོབ་རྫས་ཀྱི་མཎྜལ། ནང་རྡོ་རྗེ་ལུས་ཀྱི་མཎྜལ། གསང་བ་བྱང་ཆུབ་སེམས་ཀྱི་མཎྜལ་ཞེས་འཇམ་དབྱངས་མཁྱེན་བརྩེས་གསུངས་ཞེས་འཇམ་གྲགས་བཞེད།
དམིགས་པ་སྣོད་བཅུད་དཔལ་འབྱོར། ཁྱད་པར་སྐུ་གསུམ་གྱི་ཞིང་བཀོད། བསམ་པ་ཀུན་སློང་བྱང་སེམས།
ཏིང་འཛིན་གྱི་སྒོ་མང་པོའི་ནང་ནས་ནམ་མཁའ་མཛོད་ཀྱི་ཏིང་ངེ་འཛིན་ཏེ་ཟད་པ་མེད་པའི་དོན།
ནམ་མཁའ་མཛོད་ཀྱི་སྨོན་ལམ་ནི། བྱང་སེམས་སྨོན་ལམ་གྱི་སྟོབས་ཏེ་དབང་བཅུའི་ནང་ནས་སྨོན་ལམ་ལ་དབང་བ། མཎྜལ་ལ་ཕར་ཕྱིན་དྲུག་ཚང་ཡོད་གསུངས་སོ།།
ཀ་མ་ལ་ཤཱི་ལ་པདྨའི་ངང་ཚུལ་ཏེ་ཕ་དམ་པ།
བཀའ་དྲིན་སུམ་ལྡན་ནི། བསྟན་པ་སྤྱི་ལུགས་ལ་སྡོམ་པ་གསུམ་ཐོབ་པ། སྔགས་ལུགས་ལ། དབང་བསྐུར་རྒྱུད་བཤད་མན་ངག་གནང་མཁན་རྩ་བའི་བླ་མ་ནི་ངོ་སྤྲོད་མཁན་དེ་ཉིད་དོ། །བྷ་བི་ལྷ་རྒྱ་སྐད་སོར་བཞག་བླ་མ་ལྔ་བཅུ་པ་མཛད་མཁན་དེ་ཉིད་རེད་གསུངས།
རྒྱུན་བཤགས་ཡན་ལག་བརྒྱད་པའི། རྡོ་རྗེ་སློབ་དཔོན་སངས་རྒྱས་དཔལ་ནི་སློབ་དཔོན་སངས་རྒྱས་ཐམས་ཅད་ཀྱི་ངོ་བོ་ཡིན་ཞེས་པའི་དོན་དང་། གཉིས་མེད་ཡིད་ཀྱིས་སྐྱབས་སུ་མཆི་ནི། དོན་དམ་སྐྱབས་འགྲོ། དག་པའི་མཆོད་པ་ནི། ཡུལ་དག་པ། དངོས་པོ་དག་པ། བསམ་པ་དག་པའོ། །ཕྱོགས་བཅུ་གོ་སླ། འཁོར་གསུམ་དག་པ་ནི། བྱ་བྱེད་ལས་གསུམ་དག་པ་སྟེ་དམིགས་པའི་འཛིན་ཞེན་མེད་པ། དག་པའི་མཐའ་བཞི་དྲི་མ་མེད། །ཅེས་པ་ཡོད་པ་རྟག་མཐའ། མེད་པ་ཆད་མཐའ། གཉིས་ཡིན་འགལ་མཐའ། གཉིས་མིན་བཀག་མཐའ་སྟེ་མཐའ་བཞིའི་དྲི་མ་བྲལ་བ་དོན་དམ་སེམས་བསྐྱེད་ཡིན་གསུངས། དག་པ་གསུམ་གྱི་ལུས་ནི། རྩ་རླུང་ཐིག་གསུམ་དག་པའམ། ཡང་ན་སྦྱོར་བ་སེམས་བསྐྱེད་དག་པ། དངོས་གཞི་ལས་ལམ་དག་པ། མཇུག་ཡི་རང་དག་པ་སྟེ་ལུས་འབུལ་བའོ། །དེ་ཕུལ་བས་དགོས་པ་གསུམ་ནི། གནས་སྐབས་སྒོ་གསུམ་ལ་བར་ཆད་མི་འབྱུང་ཞིང་། བྱིན་རླབས་འཇུག་སྟེ་ཚོགས་རྫོགས་པའི་དགོས་པ། ཚེ་རབས་ཀུན་ཏུ་སངས་རྒྱས་ཀྱི་ཞབས་འབྲིང་དུ་འགྱུར་བའི་དགོས་པ། མཐར་ཐུག་སངས་རྒྱས་ཀྱི་གོ་འཕང་ཐོབ་པའི་དགོས་པའོ། །བསྔོ་བ་ཡིན་ན་དགེ་རྩ་སྔོན་སོང་ཡིན་པས་ཁྱབ། སྨོན་ལམ་ལ་ངེས་པ་མེད།
དགོངས་བརྡ་སྙན་བརྒྱུད། ཐུགས་རྗེ་བྱིན་རླབས། མཁའ་འགྲོའི་གཏད་རྒྱ། སྨོན་ལམ་དབང་བསྐུར་ཏེ་བརྒྱུད་པ་དྲུག་ལྡན། དེ་སྟེང་ཤོག་སེར་ཚིག ཟབ་མོ་དག་སྣང་། རྟོགས་པ་དོན་བརྒྱུད་དེ་བརྒྱུད་པ་དགུ་ལྡན་དང་། ཡང་ཤོག་སེར་མལ་དུ་དམ་རྫས་མྱོང་གྲོལ་བརྒྱུད་པ་བསྣན་པ་སོགས་འདྲ་མིན་མང་། བྱང་རང་གིས་དྲངས་ཞེས་པ་བྱང་འདྲེན་ཏེ་དབུ་མཛད།
སྟོང་ཕྲག་བརྒྱད་ཅུ་ནི། གློ་བུར་བདུན་བརྒྱ་ཉི་ཤུ། བགེགས་རིགས་སུམ་བརྒྱ་དྲུག་ཅུ།
གཏོར་མ་སྔགས་དང་ཕྱག་རྒྱས་ཞེས་པ་ནི། ཨོ་རྒྱན་རིན་པོ་ཆེས། མང་པོ་ཏིང་ངེ་འཛིན་གྱིས་བསྐྱེད༔ སོ་སོར་ཐོབ་པ་སྔགས་ཀྱིས་བྱས༔ ཕྱག་རྒྱས་ཕམ་རྒྱལ་འཁྲུགས་རྩོད་མེད༔ ཆོས་བཤད་བདེན་པས་བཀྲོལ་ཏེ་བསྔོ༔ ཞེས་གསུངས་པ་ལྟར་རོ།།
ཞེ་སྡང་རྡོ་རྗེ་བཛྲ་ཧེ་རུ་ཀའི་ངོ་བོ་ལས་ཀྱི་ལྷ།
སྲུང་འཁོར་ལྔ་པ་འདི་སྲུང་འཁོར་ཀུན་གྱི་མཐར་ཐུག་པའམ་རྒྱལ་པོ།
འབྲས་ཆོས་རྣམ་ལྔ་སྐུ་གསུང་ཐུགས་ཡོན་ཏན་ཕྲིན་ལས་ལྔའོ།།
ཤ་ཟའི་མེའམ་ཡི་དྭགས་ཀྱི་མེ་ནི། ཨ་ཤྭ་ར་མུ་སྟེགས། དྲི་མེད་འོད་ལས་མེ་བཞིར་བཤད། ཨ་ཤྭ་རའི་མེ་ཞེས་ཕྱི་རོལ་པའི་མཆོད་སྦྱིན་གྱི་མེ་ལ་ངོས་འཛིན། བོད་དུ་དུར་ཁྲོད་ཀྱི་མེ་ཡིས་རུང་སྟེ་རོ་སོལ་ལའོ། །ཡེ་ཤེས་འབེབས་རྫས་གནད་ཆེ། མེ་རང་གལ་ཆུང་གསུངས། ཅང་ཏེའུ་སྟེ་ཌཱ་མ་རུ་ཆུང་ངུ་དཔངས་ཅུང་མཐོ་བ།
མཆོད་རྫས་ཀྱི་མ་དག་དངོས་འཛིན་རྣམས་མི་དམིགས་སྟོང་ཉིད་ཆོས་དབྱིངས་རྣམ་དག་ལ་བློ་བཏགས་པའམ་མཉམ་པར་བཞག་ཅིང་སྦྱངས་ལ་འཁོར་གསུམ་འཛིན་བྲལ་གྱི་ངང་ནས་བླ་མེད་ཡེ་ཤེས་ཀྱི་མཆོད་ཚོགས་བསམ་གྱིས་མི་ཁྱབ་པ་ཅན་གྱི་སེར་སྣའི་སྐྱོན་བྲལ་སྦྱིན་པའི་ཕར་ཕྱིན་སྟོབས་ཀྱིས་ཕྱི་ནང་གསང་བའི་མཆོད་ཚོགས་ཐམས་ཅད་དགྱེས་དགུར་འཆར་བར་ཚུལ་བཞིན་ཏུ་བྱིན་གྱིས་བརླབས་པའོ།།
སོ་སོའི་མིང་གི་དང་པོའམ་མིང་ཡིག་ཐོག་མ་པུཥྤེ་པཾ་ཡིག དྷུ་པེ་དྷཾ་ཡིག་སོགས་འགྲེའོ།།
བསྐྱེད་རིམ་གྱི་སྦྱང་བྱ་ནི། སྲིད་པའི་རིམ་པ་གསུམ་པོ་སྨིན་ཚུལ་གྱིས་འཇུག་པའི་ཡན་ལག་རྣམ་པ་ལྔ་རུ་བཞག་སྟེ། དེ་ཡང་གང་ཕྱི་ནང་དངོས་པོར་གྱུར་པ་ཀུན་རང་བྱུང་རིག་པ་སྟོང་ཉིད་ཡིན་པའི་ཕྱིར། ཤི་བའི་སྲིད་པ་དང་པོ་དོན་དམ་བདེན་པ་སྟེ། སྲིད་པ་བར་མ་ཀུན་རྫོབ་བདེན་པ་ཡིན་ཞིང་། སྐྱེ་བའི་སྲིད་པ་ཐ་མའི་རིམ་པ་བྱིས་གཞོན་རྒན་གསུམ་བདེན་གཉིས་གཉིས་སུ་མེད་པའི་དོན་ནོ།།
འཇུག་པའི་ཡན་ལག་ལྔ་རུ་བཞག །ཅེས་པའི་ལྔ་ནི། དོན་དམ་ལ་འཆི་སྲིད། ཀུན་རྫོབ་ལ་བར་སྲིད།
སྐྱེས་པའི་རིམ་བཞིན་ནི། སྐྱེ་སྲིད་དེ་ལ་གསུམ། བཙས་ནས་བྱིས་པའི་གནས་སྐབས་ཀྱི་རིམ་པ་དང་། གཞོན་ནུ་དར་མའི་གནས་སྐབས་ཀྱི་རིམ་པ་དང་། ན་ཚོད་ཡོལ་ནས་རྒས་པའི་གནས་སྐབས་ཀྱི་རིམ་པ་དང་བཅས་ལྔའོ།།
འཆི་བའི་ཚེ་ཕྱི་ནང་གི་ཐིམས་རིམ་རྣམས་རྫོགས་པའི་མཐར་ཞེས་པའི་སྐབས་རྒྱས་ན་མུ་མཐའ་མེད་ཀྱང་། བསྡུ་ན་བཞི་སྟེ། དང་པོ་རགས་པ་ཐིམ་པ་ནི། རྣམ་སྣང་གི་རིགས་གཟུགས་ཕུང་འོད་གསལ་དུ་འཇུག་པའི་སྐབས་སུ། ཡན་ལག་ཀུན་ཕྲ་བ་དང་། ལུས་ཉམས་ཞན་ཅིང་ནུས་པ་མེད། མེ་ལོང་ཡེ་ཤེས་ཐིམས་པས་སེམས་མི་གསལ་རབ་རིབ་ཏུ་འགྱུར། ས་ཁམས་ཐིམས་པས་ལུས་སྙོམས་པར་འགྱུར། མིག་དབང་ཐིམས་པས་མིག་འགྱུར་ཞིང་ཟླུམ་པར་འགྱུར། ཡུལ་གཟུགས་ཐིམས་པས་ལུས་མདངས་མེད་པར་འགྱུར། དེ་ལྟར་རྣམ་སྣང་རིགས་རྣམས་དོན་དམ་ལ་འཇུག་པར་འགྱུར། རིན་འབྱུང་རིགས་ཚོར་ཕུང་ཐིམས་པས་ཚོར་བ་ཉམས་སུ་མི་མྱོང་། མཉམ་ཉིད་ཡེ་ཤེས་ཐིམས་པས་ཚོར་གསུམ་མི་དྲན། ཆུ་ཁམས་ཐིམས་པས་ཁ་ཆུ་རྔུལ་གཅིན་ཁུ་ཁྲག་སོགས་ཉམས། རྣ་དབང་ཐིམས་པས་སྒྲ་མི་ཐོས། སྒྲ་ཐིམས་པས་རང་ལུས་ཀྱི་སྒྲ་མི་ཐོས། པདྨའི་རིགས་སུ་འདུ་ཤེས་ཀྱི་ཕུང་པོ་ལ་ཐིམས་པས་རྐང་གཉིས་སོགས་སེམས་ཅན་མི་དྲན། སོར་རྟོག་ཡེ་ཤེས་ཐིམས་པས་ཕ་མ་བུ་སྲིང་མི་དྲན། མེ་ཁམས་ཐིམས་པས་ཟས་མི་འཇུ། སྣ་དབང་ཐིམས་པས་སྟེང་རླུང་དལ་གྱིས་འགྲོ། ཡུལ་དྲི་ཐིམས་པས་རང་ལུས་དྲི་མི་བྲོ། ལས་རིགས་འདུ་བྱེད་ཕུང་པོ་ལ་ཐིམས་པས་ལུས་ཀྱིས་བྱ་བ་ཀུན་ལ་འཇུག་པར་མི་འགྱུར། བྱ་གྲུབ་ཡེ་ཤེས་ཐིམས་པས་འཇིག་རྟེན་གྱི་བྱ་བའི་དགོས་པ་མི་དྲན། རླུང་ཁམས་ཐིམས་པས་རང་བཅུད་རང་གི་གནས་ནས་འཕོ། ལྕེ་དབང་ཐིམས་པས་ལྕེ་སྦོམ་ཐུང་ལ་རྩ་བ་སྔོན་པོར་འགྲོ། 
གཉིས་པ་ཕྲ་བ་ནང་འབྱུང་ཐིམ་ལུགས་ནི།
དབུ་མའི་ཡེ་ཤེས་ཀྱི་རླུང་སྟོབས་སུ་གྱུར་པས་འབྱུང་བའི་ལས་རླུང་བཅོམ་པའི་དོན་ཡིན་ཏེ་མཐར་དབུ་མར་འགགས་ཏེ། དེའང་སའི་དྭངས་མ་ཆུ་ལ་ཐིམས་པས་ལུས་འགུལ་བསྐྱོད་མི་ཤེས་ཤིང་ཟུངས་མི་ཐུབ། བྱིང་བའི་ཉམས་བྱེད། ནང་རྟགས་སུ་སྨིག་རྒྱུ་སོགས་ཆུས་གཡོ་བའི་རྣམ་པ་འབྱུང་། ཆུའི་དྭངས་མ་མེའི་དྭངས་མ་ལ་ཐིམས་པས་ཁ་སྣ་སྐམ་ཞིང་། ལྕེ་རྐན་ཕུག་ཏུ་བྲོས། ནང་རྟགས་དུ་བའི་རྣམ་པ་འབྱུང་། མེའི་དྭངས་མ་རླུང་གི་དྭངས་མ་ལ་ཐིམས་པས་དྲོད་མཐའ་ནས་སྡུད་ཅིང་ཕོ་བའི་མེ་དྲོད་ཉམས། ནང་རྟགས་སུ་སྲིན་བུ་མེ་ཁྱེར་ལྟ་བུ་སོགས་འབྱུང་། རླུང་རྣམ་ཤེས་ལ་ཐིམ་པའི་དོན་ཡང་། ལུས་ལ་རླུང་མེད་པར་གྱུར་པའམ། སྟོད་ལ་འཕོས་ནས་རླུང་ཉིད་རྣམ་ཤེས་ལ་འཇུག་པའི་དོན་ཡང་མ་ཡིན། རླུང་གི་དྭངས་མ་སྲོག་རྩ་རགས་པའི་ལུས་ཐམས་ཅད་དོར་ནས། སྲོག་རྩའི་ནང་གི་འོད་ལྔའི་སྦུ་གུ་ཅན་གྱི་རྩ་ལྔ་ཞུགས་ནས། ཡིད་ཀྱི་སྣང་བ་དང་རོ་གཅིག་ཏུ་སྣང་བ་ལ། རང་བཞིན་དང་བཅས་པ་དང་། རང་བཞིན་དང་བྲལ་བའི་སྣང་བ་གཉིས་ཀྱིས། འདིར་རང་བཞིན་དང་བཅས་པ་ལའང་གཞི་དང་ལམ་དུས་གཉིས་ལས། འདིར་གཞི་དུས་དེ་ལའང་། རྒྱུན་ཆགས་པ་དང་། ཁྱད་པར་གྱི་དུས་སུ་འབྱུང་བ་གཉིས་ལས། ཕྱི་མ་ལའང་ཆེས་རགས་ཤིང་གསལ་བར་འབྱུང་བ་འཆི་བའི་དུས་དང་། འབྲིང་དུ་འབྱུང་བ་གཉིད་དང་འཁྲིག་པའི་དུས་དང་། ཕྲ་ཞིང་མི་གསལ་བ་ཚོགས་དྲུག་གི་སྣང་བ་རགས་པ་ཤར་བའི་དུས་ཏེ། དེ་ལ་འདིར་འཆི་དུས་སྔ་རོལ་ཕྲ་ལ་རགས་ཉེར་ལྔ་ཡོངས་རྫོགས་ཐིམ་རྗེས།
གསུམ་པ་སྣང་གསུམ་ཐིམ་ལུགས་ནི།
རྣམ་ཤེས་འོད་གསལ་འཇུག་དུས་རོ་རྐྱང་གི་དྭངས་མ་ཐམས་ཅད་དབུ་མའི་ཡར་མར་གྱི་ཨ་ཧཾ་ལ་འདུས་པས་དེ་ཉིད་སྙིང་གི་ཡེ་ཤེས་འོད་གསལ་གྱི་དྭངས་མ་ཆེན་པོའི་ནང་དུ་ཐིམས་པས་ཕྲ་རགས་ཀྱི་རྟོག་པ་ཐམས་ཅད་འགགས་ནས་འོད་གསལ་རྣམ་བཞིའི་ཡེ་ཤེས་འཆར་ཏེ། དེའང་དབུ་མའི་ཡར་སྣེ་དཀར་ཆའི་དྭངས་མ་ཐུར་དུ་བབས་ནས་སྙིང་གར་ཕྱིན་པ་ན། སེམས་སྣང་དང་པོའི་དུས་སུ་ཞེ་སྡང་གི་རྟོག་པ་སོ་གསུམ་འགགས་སོ། །དེ་ཚེ་ཕྱི་རྟགས་དཀར་ལམ་འབྱུང་། སྟོང་པའི་འོད་གསལ་དང་། སྣང་བའི་ཡེ་ཤེས་སྐད་ཅིག་དང་པོའོ། །དབུ་མའི་མར་སྣའི་དམར་ཆ་གྱེན་དུ་སོང་བའི་ཚེ། སྣང་བའི་ཡེ་ཤེས་མཆེད་པ་ལ་ཐིམ། འདོད་ཆགས་ཀྱི་རྟོག་པ་བཞི་བཅུ་འགགས། ཕྱི་རྟགས་སུ་དམར་ལམ་འབྱུང་ཞིང་ཆེས་སྟོང་པའི་འོད་གསལ་དང་། མཆེད་པའི་ཡེ་ཤེས་སྐད་ཅིག་གཉིས་པའོ། །དྭངས་མ་དཀར་དམར་སྙིང་ཁར་འཕྲད་པའི་ཚེ་མཆེད་པའི་ཡེ་ཤེས་ཐོབ་པ་ལ་ཐིམས་པས་གཏི་མུག་གི་རྟོག་པ་བདུན་འགགས། ཕྱི་རྟགས་ནག་ལམ་འབྱུང་། ཆེས་ཆེར་སྟོང་པའི་འོད་གསལ། ཐོབ་པའི་ཡེ་ཤེས་སྐད་ཅིག་མ་གསུམ་པའོ།།
བཞི་པ་འོད་གསལ་དུ་ཐིམ་པ་ནི།
སྙིང་རྩར་ཁྲག་ཐིགས་བརྒྱབ་པས། ཐོབ་པ་ཉེར་ཐོབ་ལ་ཐིམ། ཕྱི་རྟགས་ནམ་མཁའ་གཡའ་དག་འདྲ་བ་འབྱུང་། ཐམས་ཅད་སྟོང་པའི་འོད་གསལ་དང་། ཉེ་བར་ཐོབ་པའི་ཡེ་ཤེས་སྐད་ཅིག་བཞི་པའོ། །དེ་རྣམས་ངོས་ཟིན་པ་ལ། སྣང་བ་ནི་གོམས་པའི་འོད་གསལ། མཆེད་པ་ནི་བསམ་གཏན་གྱི་འོད་གསལ། ཐོབ་པ་ནི་རྡུལ་བྲལ་ཟག་པ་མེད་པའི་འོད་གསལ། ཉེར་ཐོབ་ནི་ལྷན་སྐྱེས་ཆོས་སྐུའི་འོད་གསལ་ཡིན་ལ་ཀ་དག་ཡེ་ཐོག་ཏུ་གྲོལ་བའོ། །ངོ་མ་ཤེས་ན་ལྡོག་པ་ནི། སངས་རྒྱས་ཀྱི་ལམ་དུ་སྤང་བྱ་ཡིན་ལ། ངོ་ཤེས་ན་མི་ལྡོག་པ་ནི། ངོ་ཤེས་པའི་སྐད་ཅིག་ལ་གྲོལ་ནས་མངོན་ཤེས་སོགས་ཟག་མེད་ཡོན་ཏན་བརྙེས་ཕྱིར་ལྡོག་པ་མེད་དོ།།
སྦྱང་བྱ་འཆི་སྲིད་ཀྱི་སྐད་ཅིག་བཞི་པ་ནི། སྐད་ཅིག་དང་པོ་ལ་སྣང་བ། དེ་བཞིན་མཆེད་པ། ཐོབ་པ། ཉེར་ཐོབ་འོད་གསལ་སྟེ་བཞི་པའོ།།
སྣང་གསུམ་ལུགས་ལྡོག་ནི། ཉེར་ཐོབ་འོད་གསལ་ལས། ཐོབ་པ། དེ་ལས་མཆེད་པ། དེ་ལས་སྣང་བའོ། །སྣང་གསུམ་འདི་སྤྱི་ལ་ཁྱབ་རྒྱུ་ཡིན་ལ། བྱེ་བྲག་ཁམས་འཕོ་བ་ཁྱབ་ཆུང་གསུངས། འདིར་བར་སྲིད་ཅུང་ཟད་བཤད་འོས་སོ།།
གུ་རུ་ཞི་བ་སྣང་སྲིད་ཟིལ་གནོན། པདྨ་སཾ་བྷ། མཚོ་སྐྱེས་རྡོ་རྗེ་གསུམ་གྱི་ས་བོན་ཧྲཱིཿ གུ་རུ་དྲག་པོའི་ས་བོན་ཧཱུྃ། ཕྱི་གཟུང་བའི་ཡུལ། ནང་འཛིན་པའི་སེམས། གཟུང་འཛིན་གཉིས་སྟོང་གི་ནམ་མཁའ་ལ། གྱད་དུ་གྱུར་པའམ་སྟོབས་སུ་གྱུར་པའོ། །རྒྱུ་ཡི་ས་བོན་དེ་ཉིད་དཀྱིལ་འཁོར་ཐམས་ཅད་བསྐྱེད་པའི་རྒྱུར་འགྱུར་བའོ།།
སྐབས་འདིར་གསལ་བའི་ཚད་བཞི་ནི། ལྷ་གང་ཡིན་དེའི་སྐུའི་སྣང་ཆ་སྤྱན་གྱི་དཀར་ནག་ཚུན་ཆད་མ་འདྲེས་པར་གསལ་བས་སལ་ལེ། དེ་ཡང་རིག་པའི་གསལ་ངར་དང་བྲལ་བའི་བྱིང་ཉམས་ཅན་ལྟ་བུ་མ་ཡིན་པར་གསལ་སྟོང་སེང་བག་དང་བཅས་པའི་རིག་པའི་ངར་དང་ལྡན་པས་སེང་ངེ་། དེ་དག་ཀྱང་སེམས་མེད་བེམ་པོའི་རྣམ་པ་འཇའ་ཚོན་ལྟ་བུ་མ་ཡིན་པར་བ་སྤུའི་ཁུང་བུ་དང་། དབུ་སྐྲའི་ཉག་མ་ཚུན་ཆད་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་ཟིན་པས། དབང་ཤེས་དང་བཅས་པའི་ཡོན་ཏན་བརྒྱ་ཕྲག་ཏུ་འཆར་ཞིང་བཀྲག་ཁྲིག་གེར་བཞུགས་པས་ན་ལྷག་གེ །དེ་ལྟ་བུའི་ལྷ་དེ་ཡང་དེ་ལྟར་ཡིན་དང་ཡོད་དོ་སྙམ་པའི་རྗེས་དཔག་གི་བློ་རྟོག་མ་ཡིན་པར་ཡིད་ངོ་ན་མངོན་སུམ་ལྟ་བུར་བཀྲ་ལྷང་ངེར་འཆར་བ་ལྷང་ངེ་བ་དང་བཞིའོ།།
བརྟན་པའི་ཚད་བཞི་ནི། བརྗེད་ངས་དང་ལེ་ལོ་སོགས་སྤྱིའི་སྐྱོན་གྱིས་མི་གཡོ་བ་དང་། རབ་རིབ་དང་མོག་མོག་སོགས་བྱེ་བྲག་གི་སྐྱོན་གྱིས་མི་འགྱུར་བ། དེ་ཡང་ཐུང་ངུ་ཙམ་མ་ཡིན་པར་ཉིན་དང་མཚན་དུ་མཉམ་པར་བཞག་ཀྱང་རྣམ་རྟོག་ཕྲ་མོས་ཀྱང་མི་བརྫི་བར་གསལ་བས་ན་མངོན་པར་མི་འགྱུར་བ། སྐུ་མདོག་དང་ཞལ་ཕྱག་འབྱོན་བཞུགས་འོད་ཟེར་སྤྲོ་བསྡུའི་རྣམ་པ་ལེགས་པ་གང་ལྟར་བསྒོམ་ཡང་དེ་ལྟར་འབྱོངས་པ་ནི་རབ་ཏུ་བརྟན་པར་གྱུར་པའམ་ཅིར་ཡང་བསྒྱུར་དུ་བཏུབ་པ་སྟེ། དེ་ལྟར་གསལ་བརྟན་གྱི་ཚད་བརྒྱད་དུ་མ་གྱུར་བར་བསྒོམས་པས། གང་སྣང་ཐམས་ཅད་ལྷའི་དཀྱིལ་འཁོར་དུ་འཆར་བ་མཐར་ཕྱིན་པའི་ཉམས་སྣང་བ་ལྷའི་འཁོར་ལོ་ཞེས་བརྟན་པ་ཡོངས་སུ་ཐོབ་པའི་ཚད་དོ། །
དེ་གསུམ་རྣམ་པ་མཐུན་གསུངས་པ་ནི། རྒྱུའི་ས་བོན། བར་དོའི་རླུང་སེམས་ཀྱི་རྣམ་ཤེས། སངས་རྒྱས་སྤྲུལ་སྐུ་དེ་གསུམ་མོ།།
བདེ་བ་དང་རླུང་ཕྲ་བ་སེམས་རྣམ་ཤེས་ལས་ལྷ་སྐུར་ལྡང་བ། སྐྱེ་འཆི་བར་དོ་གསུམ་སྐུ་གསུམ་བདག་ཉིད་དོ།།
ཕྱི་རོལ་ཡུལ་འབྱུང་བ་དང་སོགས་སྒྲས་བསྟན་པ། ནང་ཡུལ་ཅན་དབང་པོའི་ཚོགས་དང་། དེ་ལྟ་བུའི་འབྱུང་བ་ཡུམ་གྱི་མཁའ་ཀློང་རྣམས་ཀུན་ཀྱང་། ཡུལ་ཡུལ་ཅན་ཐབས་དང་། ཤེས་རབ་གཉིས་སུ་མེད་པའི།
ཧཱུྃ་གི་ས་བོན་དེ་ལས་ཨེ་ཡཾ་ར་སུྃ་ཀེཾ་རཾ་ཏི་སཾ་ཧ་བྷྲཱུྃ་རྣམས་འཕྲོས་པས་ནམ་མཁའ་རླུང་ཁྲག་མཚོ་ཤ་ཆེན་གྱི་ས་གཞི་ཀེང་རུས་ཀྱི་རི་མཐར་མེ་རི། དེ་སྟེང་ནང་དུ་དུར་ཁྲོད་སྣ་ཚོགས་པདྨ་དང་། གཞལ་ཡས་ཁང་རྣམས་སོ། །ཞི་བ་ལ་ཧྲཱིཿ ལས་ཨེ་ཡཾ་བཾ་ལཾ་བྷྲཱུྃ་མཁའ་རླུང་ཆུ་ས་རི་རབ་གཞལ་ཡས་ཁང་རྣམས་སོ།།
འོག་གཞི་འབྱུང་རིམ་སོགས་དང་། འཁོར་ཡུག་རྡོ་རྭ་མེ་རི། ལོགས་འདོད་སྣམ་རྩིག་པ་སྣ་ལྔ། ཕ་གུ། མུན་པ། བྲེ་ཕུལ། དྲྭ་བ། དྲྭ་ཕྱེད་སོགས་དང་། ཐོག་དབུབ་ལ་ཀ་བ། གདུང་མ། གདུང་འདེགས། དྲལ་ཕྱམ། སྤང་ལེབ། ཐོག་ས། དེ་སྟེང་བུམ་པ་སུལ་མང་ཟུར་བརྒྱད། དེ་སྟེང་བྲེ། ཆོས་འཁོར་གདུགས་ཏོག ཕྱོགས་བཞིར་སྒོ་བཞི་དང་། སྒོ་ཁྱུད་སྒོ་འགྲམ་སྒོ་ལོགས་དང་བཅས་པ། རྟ་བབས་རྒྱུ་འབྲས་རྟ་བབས་བཅུ་དྲུག་སྟེ། སྒོ་ཕུབ་ཕྱི་ནང་གཉིས་སུ་ཐེམ་སྐས་བཞི་བཞི་སྟེ་རྒྱུའི་རྟ་བབས་བརྒྱད་དང་། སྒོ་ལོགས་ཀྱི་ཕྱི་ཟུར་བཞི་ན་འབྲས་བུའི་རྟ་བབས་བརྒྱད་དེ། རྟ་རྐང་། ཆུ་སྐྱེས། སྒྲོམ། ཟ་ར་ཚག སྣ་འཕྱོང་། མཆུ་འཕྱོང་། ཤར་བུ། ཁྱུང་མགོ་རྣམས་མཛེས་པས་རིམ་པར་དཀྲིགས་པ། རྒྱན་གོང་སྨོས་ལྟར། ཕ་གུ། ཕྲེང་བ། ཆུན་འཕྱངས། ཤར་བུ། མདའ་ཡབ་དང་། སྟེང་རྒྱན་པདྨ། ཆོས་འཁོར། རཏྣའི་གདུགས། གཡས་གཡོན་དུ་རི་དྭགས་ཕོ་མོ། རྡོ་རྗེ་དང་ནོར་བུའི་ཏོག །སྒོ་དང་རྟ་བབས་ཀྱི་རྒྱན། གླང་སེང་། རྟ་བབས་ཀྱི་འཁོར་ལོ། གསེར་གྱི་དྲིལ་བུ་དཀོན་མཆོག་གསུམ་གྱི་སྒྲ་སྒྲོགས་པ། སྒོ་བཞིའི་གཡས་གཡོན་ན་ལྗོན་ཤིང་དང་། དཔག་བསམ་གྱི་ཤིང་དྲིལ་གཡེར་བཀྲ་ཤིས་པའི་བྱ་ཚོགས་སྐྱེད་ཚལ། ཁྲུས་རྫིང་དང་། ཁང་སྟེང་དུ་གདུགས། རྒྱལ་མཚན། བ་དན། འཕན། རྔ་ཡབ་སོགས་ངོ་མཚར་བའི་བཀོད་པ་རྣམས་དང་། གཞན་ཡང་དྲག་པོ་ལ་བྷནྡྷའི་རྩིག་པ། ལྷ་བརྒྱད་ཀྱི་ཀ་བ། གཟའ་བརྒྱད་ཀྱི་གདུང་མ། རུས་སྦལ་གྱི་ཀ་གདན། རྒྱུ་སྐར་གྱི་དྲལ་ཕྱམ། ཞིང་ལྤགས་ཀྱི་ཐོག་ཁེབས། ཙིཏྟའི་ཏོག ཞིང་ལྤགས་ཀྱི་སྒོ་ཁེབས་དང་རྒྱལ་མཚན། རོ་སྐྲའི་རྔ་ཡབ། སྒལ་ཚིགས་ཀྱི་མདའ་ཡབ། ལག་པའི་ཤར་བུ། ཆུ་སྲིན་གྱི་ཡ་ཐེམ། རུས་སྦལ་གྱི་མ་ཐེམ། སྦྲུལ་ནག་གི་སྒོ་སྐྱེས་སོགས་དང་། ཞི་ཁྲོ་སྤེལ་མའི་ཕོ་བྲང་རྣམས་ཀྱང་བློས་བསླང་མཇལ་བ་དང་། ཐིག་རྩ་བསླབ་པ་སོགས་བྱའོ། །ཕྱི་རོལ་དུ་བསིལ་ཚལ་སོགས་དུར་ཁྲོད་བརྒྱད། ཤི་རི་ཤ་སེར་པོ་སོགས་ཤིང་བརྒྱད། རྣམ་འཕྲོ་དཀར་པོ་གླང་གདོང་སོགས་མཁའ་འགྲོ་བརྒྱད། རྩེ་མོ་བརྒྱད་པ་སོགས་མཆོད་རྟེན་བརྒྱད། བརྒྱ་བྱིན་དཀར་པོ་གླང་ཆེན་ལ་ཞོན་སོགས་ཕྱོགས་སྐྱོང་བརྒྱད། ཀུན་ཏུ་འགྲོ་བའི་ཚལ་སོགས་ནགས་ཚལ་བརྒྱད། ཨིནྡྲ་བྷཱུ་ཏི་སོགས་གྲུབ་ཆེན་བརྒྱད། ཀ་མ་ལི་མཚོ་དཀར་སོགས་མཚོ་བརྒྱད། དེར་མཐའ་ཡས་སོགས་ཀླུ་ཆེན་བརྒྱད། རྩེ་ལྔའི་རི་བོ་སོགས་རི་བརྒྱད། དེར་འོད་ཅན་སོགས་དྲང་སྲོང་བརྒྱད། སྒྲོགས་པ་སྔོན་པོ་སོགས་སྤྲིན་བརྒྱད། དེར་ཁྲུས་ཆབ་མ་སོགས་ལྷ་མོ་བརྒྱད། སྟོབས་བཟང་ཡེ་ཤེས་ཀྱི་རོ་སོགས་རོ་བརྒྱད། དེར་ལོ་ཙཱ་བ་སོགས་ཤ་ཟ་བའི་ཕྲ་མེན་བརྒྱད། ཏའུ་མེ་སོགས་མེ་བརྒྱད། རྡོ་རྗེ་ཤུགས་འགྲོ་སོགས་ཤུགས་འགྲོ་བརྒྱད།
ཁྲོ་བོ་ལ་པད་ཉི་དྲེགས་པ་བྱོལ་སོང་གི་གདན་ཞེས་པ་ནི། དྲེགས་པ་ཕྱོགས་སྐྱོང་གཟའ་ཀླུ་རྒྱལ་བསེན་སོགས། སྒྱུ་འཕྲུལ་ལས། ཁྱུ་མཆོག མ་ཧེ། གཟིག སྟག དོམ་དང་། དེ་སྟེང་བཀའ་བརྒྱད་ནས་ཁྱུང་སྦྲུལ་སེང་གེ་བསྣན་པས་བྱོལ་སོང་གཙོ་བོ་བརྒྱད་དོ། །
ནང་བཅུད་སྐྱེ་བ་བཞིས་བསྡུས་བག་ཆགས་ཀུན༔ སོགས།
ཀུན་རྫོབ་དོན་དམ་གྱི་བདེན་པ་གཉིས་པོ་འདི་ལ་རྣམ་པར་ངེས་པར་བྱས་ནས། བསྐྱེད་རྫོགས་གཉིས་ཀྱི་བཤད་པ་བདེན་གཉིས་ཀྱི་དབྱེ་བ་གསུངས་པ་ཡིན་ནོ།།
གྲུབ་ཆེན་ཀླུ་ཡི་བྱང་ཆུབ་ཀྱིས་སྐྱེས་གནས་སོ་གཉིས་གསུངས། དེ་བསྡུ་ན་སྐྱེ་གནས་བཞིར་འདུ།
སྐུ་ལས་སྐྱེས་པའི་སྲས་ཀྱི་ཚོགས་དང་དགྱེས་པ་བསྐྱེད་པའི་བཙུན་མོར་བཅས་པ་ནི། ལྟར་སྣང་འཁོར་བའི་ཆོས་མཐུན་ལས་སྐྱེས་པ་སྟེ། བདག་གི་སེམས་ཉིད་གདོད་མའི་སངས་རྒྱས་ཡིན་པའི་ཕྱིར། བདག་སེམས་ཅན་གྱི་ནི་སྲས་སུ་དེ་བཞིན་གཤེགས་པ་བྱ་བའོ། །དེ་ཇི་ལྟར་ན་སངས་རྒྱས་རྣམས་ཀྱི་མཛད་པའི་མཐུ་བྱིན་ལས་བྱུང་བའི་སྒྲིབ་སྦྱོང་བྱིན་རླབས་ཀྱིས་ལྷུན་གྱིས་གྲུབ་པའི་ཆོ་ག་གཙོ་འཁོར་བསྐྱེད་ཆོག་རྣམས་དང་ཆོ་གའི་ཡན་ལག་དབང་བསྐུར་རྒྱས་གདབ་སོགས་ཡོངས་སུ་རྫོགས་པ་ལ་མཁས་ནས་སངས་རྒྱས་ཀྱི་རིགས་མི་ནུབ་ཅིང་ལྷུན་གྱིས་གྲུབ་པར་བྱ་བའི་ཕྱིར་གཞན་དེ་བཞིན་གཤེགས་པའི་སྲས་སུ་བདག་སེམས་ཅན་བྱ་བ་ཡིན་ནོ། །
འདིར་བདག་སྲས་གཞན་སྲས་ནི། དེའང་མན་ངག་སྒྲུབ་སྡེའི་ལུགས་ལྟར་ན། བདེ་འདུས་ཞེས་པ་ནི། བདག་གི་སྲས་སུ་གཞན་ཞུགས་པའི་བྱ་བ་ལ་རྣམ་གྲངས་ལྔ་སྟེ། བསྒྲུབ་བྱའི་རྣམ་སྨིན་གྱི་ལུས་དེ་བཞིན་ཉིད་སོགས་ཏིང་འཛིན་གསུམ་གྱི་མན་ངག་ལ་བརྟེན་ནས་ནམ་མཁའི་དབྱིངས་སུ་རྒྱུ་ཏིང་ངམ་རྒྱུ་རྡོར་འཛིན་བསྐྱེད་བྱེད་ཀྱི་ས་བོན་ཧཱུྃ་ལྟ་བུ་ལས་རྃ་ཡྃ་ཁྃ་འཕྲོས་སྣོད་བཅུད་སྦྱངས་ནས་ཧཱུྃ་ཡིག་དེ་རྡོ་རྗེ་རྩེ་ལྔར་གྱུར། དེ་གཙོ་བོ་ཡབ་ཡུམ་གྱི་སྐུ་ཞལ་གཅིག་ཕྱག་གཉིས་རྒྱུ་རྡོ་རྗེ་འཛིན་པར་བསྐྱེད་པ་དང་། དེ་ཡི་ཐུགས་ཀ་ནས་ཨེ་ཡཾ་ར་སུཾ་ཀེཾ་རཾ་བྷྲཱུྃ་བཾ་པཾ་མ་ཨ་རྣམས་ཆད་པ་འབྱུང་རིམ་གཞལ་ཡས་ཁང་གདན་དང་བཅས་པ་བསྐྱེད། དེ་ནས་ནམ་མཁར་གནས་པའི་ཧེ་རུ་ཀ་ཡབ་ཡུམ་དབུས་ཀྱི་གདན་ལ་འཁོད། ཆགས་པ་ཆེན་པོས་སྙོམས་པར་ཞུགས་པའི་དགའ་བའི་རོས་ཐུགས་ཀ་དང་མཁའ་གསང་ལས་འོད་འཕྲོས་པས་ཕྱོགས་བཅུའི་བདེ་བར་གཤེགས་པ་རྣམས་བཀུག་པའམ་སྤྱན་དྲངས་ནས་ཡུམ་གྱི་མཁའ་རུ་བསྟིམ་པས་བདག་གི་སྲས་སུ་བྱ་བའི་ས་བོན་དུ་སྒྲུབ་པ་དང་། ཡང་འོད་ཀྱིས་བར་སྲིད་སོགས་སེམས་ཅན་རྣམས་བཀུག་ནས་སྒྲིབ་པ་སྦྱངས་ཏེ་འཁོར་འདས་གཉིས་ཀ་རོ་གཅིག་ཉིད་དུ་བྱང་ཆུབ་སེམས་ཀྱི་ངོ་བོར་ཞུ་བ་དང་། ཡབ་ཡུམ་ཐབས་ཤེས་དང་། འཁོར་འདས་བཟང་ངན་གཉིས་སུ་མེད་པའི་རང་བཞིན་གང་ཡིན་ན་སྤྱི་དཔལ་ཆེན་པོ་ངའོ་སྙམ་པ་ལ་ཆེ་བ་བརྗོད་པ་དང་། ཡབ་ཡུམ་ཡང་བྱང་ཆུབ་སེམས་ཀྱི་ངོ་བོར་ཞུ་བ་ཐིག་ལེར་གྱུར་པ་དབྱིངས་ཕྱུག་མས་ཆོས་ཉིད་སྟོང་པའི་རང་སྒྲས་བསྐུལ་བ། ཧོཿ ཡོད་མེད་སྟོང་པ་ཤིན་ཏུ་རྣལ་འབྱོར་མཐུས། །སོགས་ཀྱིས་བསྐུལ་བས་ཐིག་ལེ་དེ་ཉིད་ཧཱུྃ་མཐིང་ནག་འབར་བར་གྱུར་པ་ལས་རྡོ་རྗེ་སྔོན་པོ་རྩེ་ལྔ་ཧཱུྃ་གིས་མཚན་པར་འཕྲོ་འདུ་དོན་གཉིས་བྱས་པ་དེའི་རྐྱེན་གྱིས་འབྲས་བུ་རྡོ་རྗེ་འཛིན་པ་ཡབ་ཡུམ་ཞལ་ཕྱག་རྒྱན་ཆས་ཡོངས་སུ་རྫོགས་པའི་སྐུར་བཞེངས་པ་མངལ་རྒྱ་ལས་བཙས་པ་དེ་ཉིད་འདུ་ཤེས་སུམ་ལྡན་དང་སྦྱོར་བའི་བརྡ་བཞིས་བསྐུལ་ཏེ་ཕྱག་རྒྱ་བཞིས་འཁྱུད་སྡོམ་སྤྲོད་དགྱེས་སྙོམས་པར་ཞུགས་པས་བྱང་སེམས་ལན་གསུམ་ཡུམ་མཁར་བབས་པས་ཡུམ་མཁའ་གཞལ་ཡས་ཁང་དང་གདན་དང་ས་བོན་སྤྲོ་བ་གསུམ་བྱས་ནས། ས་བོན་འཕྲོ་འདུས་འགྲོ་བའི་དོན་མཛད་དེ་ཆོ་ག་གསུམ་གྱིས་བསྐྱེད་པའི་ལྷ་ཚོགས་མཁའ་ནས་ཕྱི་རོལ་དུ་བཏོན་ལ་དཀྱིལ་འཁོར་གྱི་གདན་སོ་སོ་དག་ཏུ་འགོད་པའོ། །དེ་ནི་བདག་གི་སྲས་སུ་སངས་རྒྱས་བྱ་ཞེས་པའོ།།
གཞན་གྱི་སྲས་སུ་བདག་བྱ་བ་ལ་རྣམ་གྲངས་བརྒྱད་དེ། དང་པོ་ནི། གཙོ་བོ་ཡབ་ཡུམ་འོད་དུ་ཞུ་སྟེ་ཐིག་ལེ་མཐིང་ནག་གི་གོང་བུ་རྒྱུའི་ས་བོན་དང་ཕྱག་མཚན་དག་ཏུ་གྱུར་པའི་གནས་སྐབས་དང་། གཉིས་པ་ནི། དེ་ཡོངས་སུ་གྱུར་པ་ལས་ཡང་འབྲས་བུ་རྡོར་འཛིན་ཡབ་ཡུམ་སྐུ་མདོག་ཞལ་ཕྱག་རྒྱན་ཆས་ཡོངས་རྫོགས་ཅན་དུ་བསྐྱེད་པ་ནི་སྒོང་རྒྱ་བརྡོལ་ནས་བཙས་པ་དང་། གསུམ་པ་ནི། ཡབ་ཀྱི་དབང་ཡུལ་ལ་སད་པའི་རྟོག་ཚོགས་ཡི་གེའི་སྤྲིན་དུ་སྤྲོས་ནས་ལྷའི་དཀྱིལ་འཁོར་དུ་སྒྲུབ་པ་ཋ་ཡིག་དང་ཧཱུྃ་ཡིག་སོགས་ཀྱི་བྱེ་བྲག་རང་གཞུང་ལྟར་རྒྱུ་མ་ནོར་བ་རྩ་བའི་སྔགས་ལས་ཡི་གེ་བསྐྱེད་པ་དང་། བཞི་པ་ནི། ངོ་མཚར་སྲས་ཀྱི་དཀྱིལ་འཁོར་བསྐྲུན་པའི་ཆེད་དུ་ཡུམ་ལས་བདེ་བ་ཆེན་པོའི་རང་གདངས་ཀྱི་འོད་འཕྲོ་ཞིང་ཡབ་ཉིད་ཁྲག་འཐུང་ཐམས་ཅད་འདུས་པའི་སྤྱི་གཟུགས་དཔལ་ཆེན་བཅོམ་ལྡན་འདས་ཧེ་རུ་ཀའི་ལྷ་ལ་གསོལ་བ་གདབ་པ་དང་། ལྔ་པ་ནི། ཕྱོགས་བཅུའི་ཞིང་ཁམས་ན་བཞུགས་པའི་ཡེ་ཤེས་ཀྱི་དཀྱིལ་འཁོར་ཐམས་ཅད་དང་། བསྐྱེད་པའི་དཀྱིལ་འཁོར་དང་བཅས་བདག་ཡབ་ཡུམ་ལ་བསྟིམས་པས་ཡེ་ཤེས་སེམས་དཔའ་བཅོམ་ལྡན་འདས་འཁོར་འདས་ཀྱི་སྤྱི་དཔལ་ཆེན་པོ་ངའོ་སྙམ་པས་ང་རྒྱལ་བསྐྱེད་པ་དང་། དྲུག་པ་ནི། ཡབ་ཡུམ་བདེ་བ་ཆེན་པོ་ལ་དགྱེས་ཏེ་དེ་ཉིད་ལ་མངོན་དུ་ཕྱོགས་ཏེ་སྦྱོར་བ་བྱ་ཞིང་མཁའ་གསང་བྱིན་རླབས་ནས་ཕྱག་རྒྱ་བཞིས་སྙོམས་པར་ཞུགས་པ་ལས་ཆགས་པ་ཆེན་པོའི་མེས་ཞུ་བའི་བྱང་ཆུབ་སེམས་ཀྱི་ཐིག་ལེ་ཡུམ་མཁར་ལན་གསུམ་བབས་པས་བསྐྱེད་རིམ་གྱི་སྔགས་བརྗོད་པའི་རྐྱེན་ལས་དང་པོས་ཐིག་གདབ། གཉིས་པས་གཞལ་ཡས་ཁང་གདན་དང་བཅས་པ། གསུམ་པས་ཡབ་ཀྱི་རྟོག་ཚོགས་རྣམས་ཡི་གེ་དབྱངས་གསལ་གྱི་རྣམ་པར་སྤྲོས་པ་ཡོངས་སུ་གྱུར་པ་ལས་དཀྱིལ་འཁོར་ཡོངས་རྫོགས་བསྐྱེད་པ་དང་། བདུན་པ་བདག་གི་ཞེན་འཛིན་གྱི་རྟོག་པ་ཕུང་ལྔ་ཁམས་ལྔ་དབང་བཞི་ཤེས་བཞི་ཡུལ་བཞི་དུས་བཞི་ཉོན་དྲུག་ལུས་ཆོས་བཞི་རྟག་ཆད་བདག་མཚན་བཞི་ཡིད་ཆོས་གཉིས་བཅས་དག་བྱ་དག་བྱེད་དག་འབྲས་དེ་ཙམ་ལ་འདུ་བའི་གནད་ཀྱིས་གཙོ་ཆེའི་རིགས་བསྡུས་ཀྱི་དབང་དུ་ཞེ་གཉིས་ལྷར་བསྐྱེད་དེ་ཕྱིར་འདོན་ཅིང་རང་གི་གདན་ལ་བཀོད་ནས་ཐུགས་དམ་གྱི་རྒྱུད་བསྐུལ་བ་དང་། བརྒྱད་པ་ནི། བྱིན་རླབས་དབང་བསྐུར་གྱི་ལྷ་རྣམས་སྤྱན་དྲངས་ལ་དབང་བསྐུར་དང་རྒྱས་གདབ་པ་དང་། ཡེ་ཤེས་པ་སྤྱན་དྲངས་ཏེ་ནམ་མཁའ་ལྷའི་འཁོར་ལོར་མ་གྱུར་གྱི་བར་དུ་དབྱེར་མེད་རོ་གཅིག་པར་ཕྱག་རྒྱ་བཞིས་རྒྱས་གདབ་པ་ལས་མི་འདའ་བའི་དོན་ཡིན་པའོ།།
ཡང་སྒྲུབ་སྡེ་ལ་གཙོ་བོ་ཆེ་མཆོག་ཡབ་ཡུམ་གྱི་མཁའ་གསང་ལས་ཡང་དག་སོགས་སྒྲུབ་སྡེ་བརྒྱད་ཀྱི་གཙོ་བོ་སྤྲོ་བ་བདག་སྲས་དང་། དེ་སོ་སོའི་འཁོར་རྣམས་རང་རང་གི་གཙོ་བོ་ཡང་དག་ལྟ་བུ་ཡབ་ཡུམ་ལས་སྤྲོས་པ་གཞན་སྲས་ཞེས་གསུངས་སོ།།
རྒྱུད་སྡེ་སྒྱུ་འཕྲུལ་ལྟར་ཕྱོགས་ཙམ་བརྗོད་ན། བདག་སྲས་ལ་གཉིས་ཏེ། དང་པོ་གཙོ་བོ་ཡབ་ཡུམ་ལྷར་བསྐྱེད་ནས་སྙོམས་པར་འཇུག་པ་ནི། ཨེ་མ་ཧོ་ངོ་མཚར་རྨད་ཀྱི་ཆོས། །སོགས་ཚར་ལྔས་དོན་དམ་སེམས་བསྐྱེད་བརྟན་པར་བྱས་ནས། དེ་བཞིན་ཉིད་སོགས་བསྐྱེད་གཞིའི་ཏིང་འཛིན་གསུམ་ལས་ནམ་མཁའི་དབྱིངས་སུ་རྒྱུ་ཏིང་གི་ཨ་ཡིག་ཡོངས་སུ་གྱུར་པ་ལས་ཉི་ཟླའི་དཀྱིལ་འཁོར་ཨས་མཚན་པ་ལས་བྱུང་བའི་ཡི་གེ་རྒྱུ་དུས་སུ་ཁམས་དཀར་དམར་གཉིས། ལམ་དུས་སུ་ཡི་གེའི་རྒྱུའམ་སྦྱང་གཞི། འབྲས་དུས་སུ་མཚན་དང་དཔེ་བྱད་ཀྱི་ས་བོན་ཨཱ་ལི་ཀཱ་ལིའི་ཕྲེང་བ་གཉིས་ཀྱིས་བསྐོར་བ་འོད་དུ་ཞུ་ནས་ས་བོན་ཧཱུྃ་གིས་མཚན་པའི་རྡོ་རྗེར་གྱུར། དེ་ཡོངས་སུ་གྱུར་པ་ལས་རང་ཉིད་རྒྱུ་རྡོ་རྗེ་འཛིན་པ་གཞིའི་ཀུན་ཏུ་བཟང་པོར་བསྒོམས་ཏེ་མངོན་པར་བྱང་ཆུབ་པ་ལྔའི་སྒོ་ནས་རྫོགས་པའི་སངས་རྒྱས་སུ་བསྒྲུབ་པའོ། །དེའང་དེ་བཞིན་ཉིད་དང་ཀུན་ཏུ་སྣང་བ་ནི་སྟོང་པ་ཉིད་ཀྱི་ཡེ་ཤེས་ཀྱི་བདག་ཉིད་དེ་བཞིན་གཤེགས་པའི་རིགས་སོ། །
ཉི་ཟླའི་དཀྱིལ་འཁོར་ནི། མེ་ལོང་ལྟ་བུའི་ཡེ་ཤེས་དང་རྡོ་རྗེའི་རིགས་སོ། །འོད་ཀྱི་གོང་བུ་ནི་མཉམ་པ་ཉིད་དང་རིན་པོ་ཆེའི་རིགས་སོ། །
རྡོ་རྗེ་ཧཱུྃ་གིས་མཚན་པ་ནི། སོ་སོར་རྟོག་པ་དང་པདྨའི་རིགས་སོ། །སྐུ་ནི་བྱ་བ་གྲུབ་པ་དང་ལས་ཀྱི་རིགས་སོ། །དེ་ནས་ཐུགས་ཀ་ནས་ཨེ་ཡཾ་བཾ་ལཾ་རཾ་བྷྲཱུྃ་བཾ་མ་ཨ་རྣམས་འཕྲོས་ཆད་པ་ལས། འབྱུང་རིམ་གཞལ་ཡས་གདན་དང་བཅས་པ་བསྐྱེད་པ་དེ་ནས་ཀུན་བཟང་དབུས་ཀྱི་གདན་ལ་འཁོད་པ་བྱང་ཆུབ་སེམས་ཀྱི་ངོ་བོར་འོད་དུ་ཞུ་བ་དེ་ཉིད་ཨ་དང་ཀྵ་རུ་གསལ་བ་ཡི་གེ་ཞེ་གཉིས་སྤྲིན་གྱིས་མཚན་པ་དེ་ཉིད་ཆོ་ག་གསུམ་བསྐྱེད་ཀྱིས་འབྲས་བུ་རྡོར་འཛིན་ཀུན་བཟང་ཞལ་ཕྱག་སོགས་སྤྲོས་བཅས་ཅན། གཡོན་དུ་བཟང་མོ་ཡབ་དང་འདྲ་བར་གསལ་བ་གཉིས་མཁའ་གསང་བྱིན་རླབས་སོགས་གཞན་སྲས་ཇི་ལྟ་བར་བསྒོམ་ཞིང་དེ་ནས་སྙོམས་པར་འཇུག་པའོ། །གཉིས་པ་ངོ་མཚར་རྫས་ཀྱི་དཀྱིལ་འཁོར་ཡི་གེའི་སྤྲིན་སྤྲོ་བ་བདག་གི་སྲས་སུ་གཞན་བྱ་བ་ལ། ཡབ་ཡུམ་དེ་གཉིས་སྙོམས་པར་འཇུག་པ་དག་གི་རྐྱེན་གྱིས་སྦྱོར་མཚམས་ནས་བྱང་ཆུབ་སེམས་སྤྲིན་ཡི་གེའི་རྣམ་པར་སྤྲོས་ཏེ་ཡབ་ཡུམ་ལ་གཡས་གཡོན་དུ་བསྐོར་ནས་ཞིང་རབ་འབྱམས་ཁྱབ་པ་སྟེ། ཋ་ནི་སྒྱུ་འཕྲུལ་རྡོ་རྗེ་ཉིད། སོགས་ཀྱིས་བདག་གི་སྲས་སུ་སངས་རྒྱས་རྣམས་བྱས་པ་ལྷའི་དཀྱིལ་འཁོར་གྱུར་པས་རྒྱལ་བའི་མཛད་པ་བསྒྲུབས་ཏེ། སླར་འདུས་ཡང་གཙོ་བོ་ལ་གཡས་གཡོན་དུ་བསྐོར་ནས་རྣམ་སྣང་ཡབ་ཡུམ་ནི་གཙོ་བོ་ཡབ་ཡུམ་ལ་ཐིམ། དཀྱིལ་འཁོར་ལ་བྱོན་པའི་ལྷ་གཞན་རྣམས་ནི་རང་རང་གི་གདན་ཁྲི་སོ་སོའི་གནས་སུ་བཞུགས་པར་བསམ་མོ། །
དེ་ནས་གཉིས་པ་གཞན་གྱི་སྲས་སུ་བདག་བྱ་བ་ནི། དེའང་སྣང་ཕྱོགས་དང་སྟོང་ཕྱོགས་ཀྱི་ཞེན་པ་སྦྱོང་ཚུལ་གཉིས་ལས། དང་པོ་ལའང་གཉིས་ལས། དང་པོ་ཐུགས་དམ་བསྐུལ་བ་ནི། གཙོ་བོའི་ཐུགས་ཀ་ནས་རིག་པའི་ཀུན་ཏུ་བཟང་པོ་བྱང་ཆུབ་སེམས་དཔའི་རྒྱན་དང་ལྡན་པ་འཁོར་བའི་བདག་འཛིན་རྣམ་སྨིན་གྱི་ལུས་ཀྱི་རྣམ་པ་ཅན། རྐང་པའི་ལོང་བུ་གཤིབས་ཤིང་ལག་པ་ཐལ་མོ་སྦྱར་བ་ཐོན་ནས་དཀྱིལ་འཁོར་ལ་ལན་གསུམ་བསྐོར་བ་བྱས་ཏེ་ནུབ་སྒོ་ནས་མེ་ཏོག་འཐོར་བཞིན་པས། ཨོཾ། སྔོན་གྱི་ཐུགས་དམ་ཆེན་པོ་ནི། །འཇིག་རྟེན་མ་ལུས་ཐམས་ཅད་ཀུན། །རྒྱལ་བའི་ཞིང་དུ་སྦྱོར་བས་ན། །ཕྱག་རྒྱ་ཆེན་པོར་བདག་སྦྱོར་ཅིག །ཅེས་བརྗོད་དེ་གསོལ་བ་གདབ་པས། གཉིས་པ་བྱིན་རླབས་རྗེས་སུ་གནང་བ་ནི། ལྷ་རྣམས་ཀྱིས་བདག་ལ་གནང་བའི་རྗེས་སུ་དགོངས་ཏེ་ཐབས་ཤེས་འོད་ཟེར་བདག་ལ་སྤྲོས་པས། སེམས་ཚོགས་བརྒྱད་ཀྱི་རྟོག་པ་བཅས་པ་དེ་ལས་གྱུར་པའི་རྣམ་སྨིན་གྱི་ལུས་ངག་སྦྱངས་ཏེ། གཟུང་འཛིན་དང་བྲལ་བའི་རང་བཞིན་རིག་པའི་ངོ་བོ་གསེར་ཞུན་མ་ལྟ་བུའི་འོད་ཀྱི་ཐིག་ལེ་གཅིག་ཏུ་གྱུར་པ་ལ། ལྷ་རྣམས་ཀྱི་སྐུ་གསུང་ཐུགས་རྡོ་རྗེ་གསུམ་གྱི་འོད་ཟེར་ཨོཾ་ཨཱཿཧཱུྃ་གི་རྣམ་པར་འཕྲོས་པ་ཕོག་ཅིང་ཐིམས་པས་འོད་ཀྱི་གོང་བུ་དེའང་སྐུ་གསུང་ཐུགས་དང་གཉིས་སུ་མེད་པའི་རང་བཞིན་འབྲུ་གསུམ་དུ་གྱུར་ནས་རགས་པ་སྐུ་དང་གསུང་གི་ས་བོན་རིམ་བཞིན་ཕྲ་བ་ཐུགས་ཀྱི་ས་བོན་ཧཱུྃ་ལ་ཐིམ། ཧཱུྃ་དེ་ཉིད་ཟླ་དཀྱིལ་ལ་གནས། དེ་ཉིད་རླུང་དཀྱིལ་གྱིས་བཏེགས་ནས་ལྷ་ཚོགས་རྣམས་ལ་ལན་གསུམ་བསྐོར་ནས་དཀྱིལ་འཁོར་གྱི་གཙོ་བོའི་ཐུགས་ཀར་སྐར་མདའ་ཆད་པ་ལྟར་ཐིམས་པས་སྐུ་གཟི་བརྗིད་དང་ལྡན་པར་བསམ་མོ། །དེའི་རྐྱེན་ལས་གཙོ་བོ་ཡབ་ཡུམ་གཉིས་སུ་མེད་པའི་བྱང་ཆུབ་ཀྱི་སེམས་རྒྱས་ཏེ་སྙོམས་འཇུག་གི་དགའ་བའི་རོས་ཚིམས་ནས་བྱང་ཆུབ་ཀྱི་སེམས་དང་རོ་གཅིག་ཏུ་འདྲེས་པའི་གོང་བུར་གྱུར་པ་ཡབ་ཡུམ་གྱི་མཁར་གནས་པ་ལ་དཀྱིལ་འཁོར་གྱི་ལྷ་ཚོགས་ཐམས་ཅད་ཀྱང་རང་རང་གི་གསང་སྔགས་ཀྱི་སྒྲ་དང་བཅས་པས་བདེ་བའི་རོས་ཆགས་པ་ཆེན་པོས་རྐྱེན་གྱིས་ཞུ་སྟེ་སྔར་གྱི་ཡུམ་གྱི་གོང་བུ་དེར་ཐིམ། དེ་ནས་གཙོ་བོ་ཡབ་ཡུམ་ཡང་ཆགས་ཆེན་བདེ་བའི་ངོ་བོར་ཞུ་སྟེ་འོད་ཀྱི་གོང་བུ་ལ་ཐིམ་པར་བསམ་མོ། །དེས་སྣང་ཕྱོགས་ཀྱི་ཞེན་པ་སྦྱངས་པའོ། །
གཉིས་པ་སྟོང་ཕྱོགས་ཀྱི་ཞེན་པ་སྦྱོང་བ་ལ་གོང་བུ་ཡི་གེ་ཕྱག་མཚན་སྐུ་ཡོངས་རྫོགས་སུ་བྱེད་པ་ནི།
ཡང་གོང་བུ་དེ་ཉིད་ཧཱུྃ་དང་མཱུྃ་དུ་གྱུར་ཏེ་འོད་ཟེར་འཕྲོ་འདུས་བྱས་པ་ལས་རྡོ་རྗེ་དང་དྲིལ་བུ་ས་བོན་གྱིས་མཚན་པར་གྱུར། དེ་ཡོངས་སུ་གྱུར་པ་ལས་རྣམ་པར་སྣང་མཛད་ཡབ་ཡུམ་གྱི་སྐུར་གྱུར་པར་བསམ་ལ། ཨོཾ་མ་ཧཱ་ཤཱུ་ནྱ་ཏ་སོགས་ཀྱིས་ཡེ་ཤེས་ལྔ་ཡི་དབང་བསྐུར། ཨོཾ་མཧཱ་ཀཱ་ཡ་བཛྲ་སོགས་ཀྱིས་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པས་རྒྱས་གདབ། འདུ་ཤེས་སུམ་ལྡན་དུ་བྱིན་གྱིས་བརླབས། ས་མ་ཡ་སཏྭཾ། ས་མ་ཡ་ཧོཿ གཉིས་ནི། དུས་ལ་བབ་བོ། །དུས་ཡིན་ནོ། །ར་ཧོ་ཧཾ། རཱ་ག་ཡ་མེ། གཉིས་ནི། བདག་ཆགས་སོ། །བདག་ཆགས་པར་བགྱིའོ། །ཞེས་སྦྱོར་བའི་བརྡ་བཞིས་བསྐུལ་ཏེ། ཛཿཧཱུྃ་བྃ་ཧོཿ བཞིས་འཁྱུད་སྡོམ་སྤྲད་དགྱེས་དངོས་གཞི་སྦྱོར་བའི་ཆོས་བཞིས་བྱང་སེམས་ལན་གསུམ་ཡུམ་མཁར་སྤྲོས་པ་ལས་དང་པོས་ཐིག་གདབ། གཉིས་པས་ཕོ་བྲང་གདན་བཅས། གསུམ་པས་ས་བོན་ཧཱུྃ་ཨོཾ་རྣམས་གསལ་གདབ་ལ། བསྐྱེད་སྔགས་ཀྱིས་ལྷར་བསྐྱེད་དེ། སྔགས་མཐར་ཛཿཞེས་ལྷ་རྣམས་ཡུམ་མཁའ་ནས་ཕྱིར་བཏོན་ཏེ། མདུན་མཁར་བཞག་པ་ལ་འབྲུ་གསུམ་གྱིས་སྐུ་གསུང་ཐུགས་སུ་བྱིན་གྱིས་བརླབས། འོད་ཟེར་སྤྲོ་བསྡུས་སངས་རྒྱས་ཀྱི་མཛད་པ་བསྒྲུབས་ནས་ཡེ་ཤེས་ལྔས་དབང་བསྐུར་ཏེ། སླར་སྔར་ལྟར་སོ་སོར་འཚམས་པའི་གདན་ལ་བཞུགས་པར་གྱུར། ཁྲོ་བོའི་སྐབས། རྒྱུ་རྡོར་འཛིན་ཧེ་རུ་ཀ་གདན་ལ་འཁོད་སྐབས་ཁྲོ་བོའི་སྤྲིན་གྱི་འཕྲོ་འདུ་དང་། དབང་མོ་ཉེར་བརྒྱད་རྗེས་སོར་ཐུགས་ནས་སྤྲོ་བ་ཙམ་མ་གཏོགས་ཕལ་ཆེར་འདྲ། ཡང་རྒྱུད་སྡེ་འདིར་སྤྲོས་པ་ཆུང་ངུའི་དབང་དུ་བསྡུ་ན། ཐོག་མར་རང་ཉིད་གཙོ་བོ་ཡབ་ཡུམ་དུ་གསལ་བའི་མདུན་གྱི་ནམ་མཁར་དཀྱིལ་འཁོར་གྱི་འཁོར་ལོ་སྤྱན་དྲངས་པར། ཡན་ལག་བདུན་པས་ཚོགས་བསགས་མཐར་གཉིས་ཀ་མི་དམིགས་པའི་ངང་ལ་བཞག་ནས། སླར་ལྷ་སོ་སོའི་དཀྱིལ་འཁོར་གྱི་མངོན་རྟོགས་བསྒོམ་པ་ནི་དོད་ཐུབ་ཙམ་ཡིན་ནོ། །མངལ་ཞུགས་བྱང་ཆུབ་ལྔ་ནི་ལམ་ལྔ། སྡོམ་འབྱུང་ལས། མི་བསྐྱོད་གཟུགས་ཀྱི་ནུར་ནུར་པོ། །མེར་མེར་པོ་ནི་རིན་ཆེན་འབྱུང་། །དཔག་མེད་མགོན་ཡང་ཏར་ཏར་པོ། །དོན་ཡོད་གྲུབ་པ་གོར་གོར་པོ། །འཁྲང་འགྱུར་རྣམ་པར་སྣང་མཛད་དེ། །རྣམ་པ་ལྔར་ནི་བསྟན་པ་ཡིན། །ཁྱབ་འཇུག་གི་འཇུག་པ་བཅུ་ཡང་དེར་བཤད་འོས།
སྐད་ཅིག་སྔགས་ལས་གྲུབ་པས་དྲོད་སྐྱེས་སྦྱོངས༔ ཧཱུྃ་བཛྲ་དྷྲྀཀ་ཅེས་བརྗོད་པས་གསང་འདུས་མི་བསྐྱོད་པ་ཞལ་གསུམ་ཕྱག་དྲུག་བསྐྱེད་པ་ལྟ་བུ། ཕའི་དོད་དྲོད་དང་། མའི་དོད་གཤེར་ལ་བརྟེན་ནས་སྐྱེས་པ་འདི་མཁྱེན་བརྩེས་གསུངས་ཞེས་འཇམ་གྲགས་བཞེད།
སྤྲུལ་པའི་སྐུའི་སྒོ་གསུམ་སྐུ་གསུམ་ལྷུན་གྲུབ་ཀྱི་བདག་ཉིད་དོ།།
ཡེ་ཤེས་དང་པོ་སེམས་ཀུན་གཞིའི་རྣམ་ཤེས་སོ་སོར་རྟོགས་པའི་ངོ་བོར་རྫོགས།།
ཨཱ་ལི་བཅུ་དྲུག་ཉིས་འགྱུར་མཚན་བཟང་གི་ས་བོན་སོ་གཉིས་དམར་པོ་ལས་ཉི་མ། ཀཱ་ལི་ལ་ཡ་ར་ལ་བ་ཌ་ཌྷ་བསྣན་པའི་ཕྲག་གཉིས་དཔེ་བྱད་བརྒྱད་ཅུ་ས་བོན་དཀར་པོ་ལས་ཟླ་བ་བསྐྱེད། འདིར་ཉི་ཟླ་གཉིས་གོ་ལྡོག་ཡིན།
གཟུགས་ལ་འབྱུང་བ་བཞིས་ཕྱེ། དེ་བཞིན་ཚོར་བ་འདུ་ཤེས་འདུ་བྱེད་རྣམ་ཤེས་ལ་འབྱུང་བ་བཞིས་ཕྱེ། མེ་ལོང་ཡེ་ཤེས་ལ་བྱམས་སོགས་ཚད་མེད་བཞིས་ཕྱེ། དེ་བཞིན་མཉམ་ཉིད་སོགས་ལ་འགྲེའོ།།
གཉིས་པ་དོན་དམ་བྱང་ཆུབ་སེམས་སུ་རྫོགས། གསུམ་པ་མི་འགྱུར་བརྟན་པའི་རྡོ་རྗེར་རྫོགས། བཞི་པ་ཇི་སྙེད་མཁྱེན་པའི་ཡེ་ཤེས་ཡིད་ཀྱི་རྣམ་ཤེས་ཚོགས་བརྒྱད་ཆོས་ཉིད་དོན་དམ་དུ་འཛིན་པའི་ཆ། ལྔ་པ་ཇི་ལྟ་མཁྱེན་པའི་ཡེ་ཤེས་ལྔ་སྔ་ཕྱི་ལན་གཉིས་འབྱུང་བ་ངོ་བོ་གཅིག་ཡིན། བཟང་ངན་མེད་ཅེས་གསུངས་སོ།།
བདུན་གྱི་བདུན་ནི་མཉམ་པ་ཉིད། །ཅེས་པ་ནི། ཉི་མའི་མིང་སྟེ་དེ་ཉིད་འདྲེན་བྱེད་ཤིང་རྟ་ལྗང་གུ་བདུན། དེ་ཉིད་འདྲེན་བྱེད་རྟ་བདུན་རེ་སྟེ་བདུན་བདུན་ནོ།།
སྐྱེ་མཆེད་ཀྱི་ལྷ་ནི། གསར་མ་ལྟར་ན། མིག་ལ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ།
སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ།
རྙིང་མ་ལྟར་ན། མིག་ལ་ས་སྙིང་། རྣ་བར་ཕྱག་རྡོར། སྣ་ལ་ནམ་སྙིང་། ལྕེ་ལ་སྤྱན་གཟིགས། ལུས་ལ་ཁྲོ་བོ་བཞི། གནས་ལྔར་རིགས་ལྔ་བསྐྱེད་པའོ། །ཕྲ་ཐིག་གི་དབུས་སུ་གསུངས་པ་ནི། ཕྲ་བ་ཐིག་ལེ་ཡུངས་འབྲུ་ཙམ་གྱི་དབུས་སུ་དཀྱིལ་འཁོར་ལྷ་ཚོགས་ཡོངས་རྫོགས་སྤྲོ་བསྡུ་ནུས་པ།
ཟི་དིར། དར་དཔྱང། ཅོད་པཎ། སྟོད་གཡོགས། སྨད་གཡོགས་ཏེ་དར་གྱི་ཆས་གོས་ལྔ། དབུ་རྒྱན། སྙན་རྒྱན། མགུལ་རྒྱན། སེ་མོ་དོ། དོ་ཤལ། དཔུང་རྒྱན། ཕྱག་ཞབས་ཀྱི་གདུ་བུ། སྐ་རགས་ཏེ་རཏྣའི་ཆས་བརྒྱད་དེ་ཞི་ཆས་བཅུ་གསུམ། ཁྲོ་བོར། དཔལ་ཆས་བཅུ། བཀའ་བརྒྱད་སྒྲུབ་ཁོག་ལས། ཐེག་མཆོག་དོན་སྟོན་གླང་ཆེན་ཀོ་རློན། །འཁོར་བ་མི་སྤང་མི་ལྤགས་གཡང་གཞི། །ཞེ་སྡང་ཉིད་འཇོམས་སྦྲུལ་ནག་ཆུན་པོ། །ཕྲིན་ལས་རྣམ་བཞི་ལྷུན་གྲུབ་སྟག་ཤམ། །འཁོར་བའི་བཅུད་ལེན་ཞག་གི་ཟོ་རིས། །ཆགས་པ་དབང་སྡུད་རཀྟའི་ཐིག་ལེ། །སྐུ་གསུམ་ལྷུན་གྲུབ་ཐོད་ཕྲེང་ཚར་གསུམ། །ཞེས་པར། ཅིས་ཀྱང་མི་ཤིགས་རྡོ་རྗེའི་གོ་ཁྲབ། མ་རིག་ནགས་བསྲེགས་ཡེ་ཤེས་མེ་དཔུང་བཅས་སབ་པའམ། གསལ་བ་མེ་དང་ཟིལ་གནོན་གཤོག་པའི་ཆས། །ཞེས་བཅུར་གསུངས། ཐོད་སྐམ་དབུ་རྒྱན། སྐམ་རློན་རྙིད་གསུམ་གྱི་དོ་ཤལ།
ཞི་ཁྲོ་གཉིས་ཀར་རུས་རྒྱན་ནི། སྤྱི་བོའི་རུས་རྒྱན་བསམ་གཏན་མི་བསྐྱོད་པ། རྣ་ཆ་བཟོད་པ་འོད་དཔག་མེད། མགུལ་རྒྱན་སྦྱིན་པ་རིན་ཆེན་འབྱུང་ལྡན། ཕྱག་ཞབས་རྒྱན་ཚུལ་ཁྲིམས་རྣམ་པར་སྣང་མཛད། སྐ་རགས་བརྩོན་འགྲུས་དོན་ཡོད་གྲུབ་པ། སྐུ་སྟོད་ཐལ་ཆེན་དང་ཚངས་སྐུད་ཤེས་རབ་རྡོ་རྗེ་འཛིན་ནམ་རྡོ་རྗེ་འཆང་ངོ། །ལྷག་པར་མོས་པ་བསྒོམས་པས་རྒྱུད་སྨིན་བྱེད་ཀྱི་སྟོབས་ཆེ་ཞེས་པ་ནི། སློབ་དཔོན་ཆེན་པོས། གདན་ཆེ་ལ་བརྟན་པས་ཚེ་རིང་བ། ཞབས་བསྒྲད་ཁམ་ཆེ་བས་སྡོད་ཚུགས་པ། སྐུ་ལང་ཚོ་རྒྱས་ཤིང་ཡིད་དུ་འོང་བར་བསྒོམས་པས་ནད་ཉུང་ཞིང་ཁམས་བཟང་བ། ཕྱག་མཚན་གསལ་བས་བསམ་པ་འགྲུབ་པ། རྒྱན་ཚང་བས་འབྱོར་བའི་དཔལ་དང་ལྡན་པ། ཞལ་དང་སྐུ་མདོག་གསལ་བར་བསྒོམས་པས་ཐམས་ཅད་བཀའ་ཉན་ཅིང་སྣང་བ་དབང་དུ་འདུས་པའི་རྟེན་འབྲེལ་ལོ། །དེས་ན་གཙོ་འཁོར་སྐུ་མདོག་ཞལ་ཕྱག་ཐམས་ཅད་མ་ལུས་ཤིང་གསལ་བར་བསྒོམས་པས་བར་ཆད་གང་གིས་ཀྱང་མི་ཚུགས་ཤིང་ཐུན་མོང་གི་ཡོན་ཏན་ཐམས་ཅད་འབྱུང་ངོ་། །དེས་མཚོན་སྐྱོན་ཡོན་ཏན་ཤེས་སོ།།
གར་གྱི་ཉམས་དགུ་གང་ལ་ལྡན་པ་ནི། ལྷ་དགུ་པོ་དེ་གཅིག་ཏུ་མཚོན་པའི་བདག་ཉིད་དེ་ཡང་། སྒེག་པའི་ཉམས་ནི་རྣམ་སྣང་། དཔའ་བ་ནི་རིན་འབྱུང་། མི་སྡུག་པ་ནི་མི་བསྐྱོད་པ། བཞད་པ་ནི་འོད་དཔག་མེད། དྲག་ཤུལ་ནི་དོན་ཡོད་གྲུབ་པ། འཇིགས་རུང་མཱ་མ་ཀཱི། སྙིང་རྗེ་སྒྲོལ་མ། རྔམ་པ་གོས་དཀར་མོ། ཞི་བ་སྤྱན་མའི་རང་བཞིན་ནོ། །ཚུལ་དགུ་ནི། སྐྱེ་བ་གནས་སུ་དག་པ་མཚོན་བྱེད་སྐུར་མཉེན་ཤ་ཆགས་པ། ན་བ་གནས་སུ་དག་པ་སྐུའི་སྐབས་ཕྱེད་ཅིང་འཚམས་པས་ལྕུག་པ། འཆི་བ་གནས་སུ་དག་པ་སྐུ་ལྷོད་པོར་མ་གྱུར་པ་འཁྲིལ་བག་ཆགས་ཤིང་ལྡེམ་པ་སྟེ་དྲང་བ། རྒ་བ་གནས་སུ་དག་པ་སྐུ་འཇམ་ཞིང་གཞོན་ཤ་ཆགས་པའི་ངང་ཚུལ་ཅན་ཏེ། འཁྲིལ་ལྡེམ་སོ་སོར་བགྲང་བས་ངོ་བོའི་ཡོན་ཏན་ལྔ་དང་། མཚན་བཟང་གི་མེ་ཏོག་ལ་དཔེ་བྱད་ཀྱི་འབྲས་བུས་སྤྲས་པའི་སྐུ་གཙང་ཞིང་ཁ་དོག་གསལ་བ། ཟད་པར་གྱི་སྐྱེ་མཆེད་རྫོགས་པ་སྐུ་བཀྲག་ཅིང་འཚེར་བས་བརྗིད་ཅིང་ཡིད་དུ་འོང་བའི་ལྷུན་སྟུག་པ། གདུལ་བྱ་རྣམས་ཟིལ་གྱིས་གནོན་པས་གཟི་བྱིན་ལྡན་པ་སྟེ། རྣམ་པ་སྐུའི་ཡོན་ཏན་བཞི་སྟེ་བསྡོམས་པས་ཚུལ་དགུའོ། །ཉི་ཚེ་བ་གནས་སྐབས་ཙམ་སྟེ་ངེས་པ་མེད་པ།
བརྡ་དོན་རྟགས་གསུམ་ཞེས་པ་ནི། ངོ་བོ་གསལ་སྟོང་གཉིས་སུ་མེད་པའི་དོན་དང་། རང་བཞིན་ལྷའི་འཁོར་ལོར་དག་པ་ནི་བརྡ་དང་། དེ་ཉིད་མངོན་དུ་བྱེད་པ་ལྷ་སྔགས་ཡེ་ཤེས་ཀྱི་རྣམ་པ་ལམ་དུ་བྱེད་པ་ལ་རྟགས་ཞེས་བྱའོ།།
ཏིང་ངེ་འཛིན་སྐྱོན་ཞེས་པ་ནི། བསྐྱེད་རིམ་ཀུན་གྱི་སྐྱོན་བདུན་ཏེ། དེ་ལ་དམིགས་པ་བརྗེད་པ་དང་། ལེ་ལོ་དང་། མ་འགྲུབ་ཀྱི་དོགས་པ་དང་། བྱིང་བ་དང་། རྒོད་པ་དང་། ལྷ་གསལ་བཞིན་ཆོག་མི་ཤེས་པའི་རྩོལ་བ་དང་། མི་གསལ་ཡང་བཏང་སྙོམས་སུ་འཇོག་པའི་མི་རྩོལ་བ་སྟེ་སྤྱིའི་སྐྱོན་བདུན་ནོ། །ཀུན་ལ་སོ་སོའི་གཉེན་པོ་བསྟེན་ཏེ་བསལ་ལོ། །ཞེས་པ་ནི། དེའི་གཉེན་པོར་བརྗེད་པ་ལ་དྲན་པ་བསྟེན། ལེ་ལོར་དད་པ་དང་བརྩོན་འགྲུས་བརྩམས། དོགས་པར་དབྱིངས་ལ་གཏད། བྱིང་ན་གསེང་ཞིང་བསིལ་བ་བསྟེན། རྒོད་ལ་སྐྱོ་ཤས་བསྐྱེད་ཅིང་ལྟ་སྟངས་སྨད། རྩོལ་བ་ལ་བློ་ལྷོད། མི་རྩོལ་ན་བརྩོན་འགྲུས་བརྩམས། དེ་བཞིན་རབ་རིབ་དང་། མོག་མོག་དང་། གྲིབ་མ་ཅན་གསུམ་ལ་འཇའ་ཤེལ་ས་སོགས་མིག་ལ་བཀབ་ནས་དམིགས་རྟེན་ལ་བལྟ་ཞིང་དབྱིབས་ལ་དཔྱད། སེམས་ལ་བསྒོམ། སྐུའི་ཚོད། ཆ་ལུགས། བཞུགས་ཚུལ། དབྱིབས་འགྱུར་བ་བཞི་ལ་སྐུ་དེ་གདོས་པའི་རྣམ་པ་ཤིན་ཏུ་ཆེ་བ། ཡན་ལག་དང་ཉིང་ལག་ལ་རི་དྭགས་རྩེ་ཞིང་། སྣ་བུག་ནས་ཕུག་རོན་འབྱུང་འཇུག་བྱེད་པ་སོགས་བསྒོམ་ཞིང་། ཁྱད་པར་ཞི་ཚུལ་དགུ། ཁྲོ་ཚུལ་དགུ་གནད་ཆེ། གྲངས་འགྱུར་བ་ལ། གཙོ་བོ་གཅིག་པུའི་ཆོ་འཕྲུལ་ལས་འཁོར་གྱི་རྣམ་པར་ཤར་བའི་དྲན་པས་རྩལ་སྦྱངས། ཁ་དོག་འབའ་ཞིག་ལ་དབྱིབས་གསལ། དབྱིབས་འབའ་ཞིག་ལ་ཁ་དོག་སྣ་ཚོགས་གསལ་ལམ་སྤོ་རིམ་པར་ནུབ་པ་ལ་ཞལ་ཕྱག་ཤིན་ཏུ་རགས་པར་བསྒོམ། མ་རྫོགས་པ་ལ་གང་མ་རྫོགས་པའི་ཆ་ནས་ཆེད་དུ་གསལ་ལོ།།
ནམ་ཡང་དོན་མེད་ཡུག་པ་རྐྱང་། །ཞེས་པ་ནི་རྐང་པ་བརྐྱང་པ་སྟེ་དོན་མེད་ས་སྐོར་ལྟ་བུའང་ཟེར། དོན་ལ་ལག་པ་བརྐྱང་བའི་མིང་སྟེ་ལག་པ་སྟོང་པའམ་པར་བུ་སྟོང་པ་ཡིན་གསུངས།
ལུས་ཀྱི་ཡུལ་དུ་ཤིན་སྦྱངས་ཐོབ་པའི་ལྟས༔ སོགས་ནི། སྔོན་སློབ་དཔོན་ཧཱུྃ་ཆེན་ཀཱ་ར་གྲོང་ཁྱེར་དུ་ཕེབས་སྐབས་སུ་གྲོང་ཁྱེར་གྱི་མི་རྣམས་ཀྱིས་རྡོ་རྗེ་སེམས་དཔའ་བྱོན་བྱུང་ཞེས་པའི་ལོ་རྒྱུས་ལྟར་རོ། །མཁྱེན་བརྩེའི་གསུང་རྒྱུན་འཇམ་གྲགས་བཞེད།
ཟླ་བ་སྐར་ཕྲེང་ངམ་བཀོད་པའི་བཟླས་པ་ཞེས་བྱ། དེ་བཞིན་དུ་མགལ་མེ་འཁོར་བའམ་ཁྱོགས་ཀྱི་བཟླས་པ། རྒྱལ་པོའི་ཕོ་ཉའམ་སྤྲོ་བསྡུའི་བཟླས་པ། བུང་བ་ཚང་ཞིག་གམ་མཁའ་ཁྱབ་ཀྱི་བཟླས་པ་རྣམས་སུ་གྲགས།
བག་ཆགས་ཀྱི་བཞོན་པ་རླུང་ལྟ་བུ། ཕྱག་རྒྱ་གཅིག་པ་ལྷ་གཅིག ཕྱག་རྒྱ་སྤྲོས་བཅས་ལྷ་གཙོ་འཁོར། ཚོམ་བུ་ཚོགས་སྒྲུབ་ལྷ་ཚོམ་བུ་གཙོ་འཁོར་མང་པོ་བཀའ་བརྒྱད་ལྟ་བུ།
སེམས་དཔའ་སུམ་བརྩེགས་ནི། རང་དམ་ཚིག་སེམས་དཔའ། ཡེ་ཤེས་སེམས་དཔའ་ནི། དེའི་ཐུགས་ཀར་རང་འདྲའི་ལྷ་ཞལ་གཅིག་ཕྱག་གཉིས་སམ། ཡང་ན་ཕྱག་མཚན། ཏིང་འཛིན་སེམས་དཔའ་ནི་ས་བོན་ནོ། །བདེ་བ། རླུང་ཕྲ་བ། སེམས་རྣམ་ཤེས་ལས་ལྷ་སྐུར་ལྡང་བ།
སྲོག་ཐུར་འདྲེས་ཞེས་པ་སྲོག་རླུང་དང་། ཐུར་སེར་གྱི་རླུང་གཉིས་གཅིག་ཏུ་འདྲེས་པ་ཡིན།
འགོག་བཟླས་ནི། དབྱིབས་འགོག་གཟུགས་དང་མདོག སྒྲ་འགོག་སྔགས་ཀྱི་རང་སྒྲ། དོན་འགོགས་གྲུབ་པ་བཞི་ལྡན་ནི། ཆོས་ཉིད་ངོ་བོས་གྲུབ་པ། ཆོས་ཅན་རང་བཞིན་གྱིས་གྲུབ་པ། ནུས་མཐུས་གྲུབ་པ། ཐུགས་རྗེ་བྱིན་རླབས་ཀྱིས་གྲུབ་པ། དཔེར་ན་ཧཱུྃ་ཡིག་ལྟ་བུ་ལ་མཚོན་ན། ངོ་བོ་ཆོས་དབྱིངས་སམ་མེ་ལོང་ཡེ་ཤེས། རང་བཞིན་ཧཱུྃ་ཡིག་རྣམ་པར་ཤར་བ། ཐུགས་རྗེ་རྒྱལ་ཀུན་གྱི་ས་བོན། ནུས་པ་ཧཱུྃ་མང་དུ་བཟླས་ན་རྒྱལ་བའི་ཐུགས་སྒྲུབ་པའི་ནུས་པའོ།།
ངག་བཟླས་སྐྱོན་བཅུ་སྤང་བ་ནི། རྔམ་གློག་ལས། སྒྲ་ཆེན་མ་ཡིན་ཆུང་བ་མིན། །མགྱོགས་པར་མ་ཡིན་བུལ་བ་མིན། །དྲག་པོར་མ་ཡིན་ཞན་པར་མིན། །ཡིག་འབྲུ་ཡན་ལག་ཉམས་པ་མིན། །ཡེངས་པར་མ་ཡིན་སྨྲ་བཞིན་མིན། །གླལ་སོགས་བར་དུ་ཆོད་པས་མིན། །དགའ་བཞི་ལུགས་འབྱུང་ལུགས་ལྡོག་ནི་འོག་ནས་འཆད་འགྱུར་ལས་ཤེས་སོ།། 
ཆུ་གཙང་ཡན་ལག་བརྒྱད་ལྡན་ནི། འདུལ་བ་ལུང་ལས། ཡང་དང་དྲོ་དང་འཇམ་པ་དང་། །དྭངས་དང་བསིལ་བ་རྙོག་པ་མེད། །འཐུང་ན་ལྟོ་ལ་མི་གནོད་པ། །མགྲིན་པ་ལ་ཡང་མི་གནོད་པ། །འདི་དག་ཡན་ལག་བརྒྱད་ལྡན་ཆུ།།
བཻཌཱུརྻ་སྟེ་ཤིན་ཏུ་དྭངས་པ་ལ་འཇུག
བྱ་མ་བུམ་ནི་འདུལ་བ་ལུང་ལས་གསུངས་པའི་རིལ་བ་སྤྱི་བླུགས།
འདག་ཆལ་དག་བྱེད་ཀྱི་རྫས་བུལ་ཏོག་ལྟ་བུ་སོགས། ཨ་ཏི་པུ་ཤིན་ཏུ་གུས་པ། ཧོཿརྡོ་རྗེའི་གླུ། པྲ་ཏཱིཙྪ་སོ་སོར་མཆོད་པ།
རྒྱུ་དྲུག་ཉོན་དྲུག་གི་འབྲས་བུ་རིགས་དྲུག ཉོན་དྲུག་ནི་དུག་ལྔའི་སྟེང་སེར་སྣ་བསྣན་པའོ། །
པདྨ་བྷཉྫ་ཐོད་པ་མཚན་ལྡན།
ཁྱད་པར་ཡོ་བྱད་ལྔ་ནི། ཨ་ལི་ཀཱ་ལི། རྒྱན་དང་བགོ་བའི། བཟའ་དང་བཏུང་བའི། བྲོ་གར་འདུ་འཕྲོའི། གླུ་ཚིག་སྒྲ་སྟེ་སྒྲུབ་པ་རྫས་ཀྱི་ཡོ་བྱད་ལྔ་དང་། ཡང་། མཆོག་གཏེར་རྩ་བའི་ཐུགས་སྒྲུབ་ལས།
མཆོད་རྫས་ཡོ་བྱད་ལྔ་ནི། མཱཾ་ས་ཤ་སོགས་བཟའ་བ། སུ་ར་ཆང་སོགས་བཏུང་བ། རྡོ་རྗེའི་ཚེ་ཟན་གལ་སོགས། འབྲས་ཆན་སོགས་འབྲུ་རིགས། ཤིང་ཏོག་སོགས་དཀར་མངར་རིགས། ཡང་ན། སྒྲུབ་པ་རྟེན་གྱི་ཡོ་བྱད་ལ། སྐུ་གསུང་ཐུགས་ཀྱི་རྟེན། དབང་བཞིའི་རྫས་སོ།།
འཚོ་བ་ཟས་ཀྱི་ཡོ་བྱད་ནི། འབྲུ་རིགས་སྣ་ཚོགས། བཏུང་བ་ཆང་སོགས།
རྒྱན་དང་བགོ་བའི་ཡོ་བྱད། མདོ་སྔགས་ཀྱི་ཆས་གོས།
རྐྱེན་བཟློག་པའི་ཡོ་བྱད་ལ། ནད་བཟློག་སྨན་དང་། དགྲ་བཟློག་གོ་མཚོན་སོགས། བགེགས་བཟློག་རྫས་གུ་གུལ། ཉུང་ཕུར་སོགས།
མཆོད་པ་རྫས་ཀྱི་ཡོ་བྱད་ནི། ཕྱི་ནང་གསང་མཆོད་སོགས།
སྐོར་ཁང་རིམ་གསུམ་ནི། ཕྱི་སྒྲུབ་ཁང་། བར་ཚོགས་ཁང་། ནང་སྦྱོར་སྒྲོལ་གྱི་ཁང་པ་སྟེ་ཁང་པ་ཕྱི་ནང་རིམ་གསུམ་མམ། ཡང་ན། ཕྱི་སྒྲུབ་ཁང་། བར་སྒྲོལ་བའི་ཁང་པ། ཡོ་བྱད་ལྔ་དང་། སྐོར་ཁང་གི་དོན་རྣམས་འོག་སྒྲུབ་པའི་སྐབས་ནས་ཀྱང་ལེགས་པར་འབྱུང་ངོ་། །
ཞིང་བཅུ་ནི། དཔལ་ཁྲག་འཐུང་རྩ་བའི་རྒྱུད་ལས།
སངས་རྒྱས་བསྟན་པ་བཤིག་པ་དང་། །
དཀོན་མཆོག་དབུ་འཕང་སྨད་པ་དང་། །
དགེ་འདུན་འདུ་བའི་སྒོ་འཕྲོག་དང་། །
ཐེག་ཆེན་ཆོས་ལ་སྨོད་པ་དང་། །
རྡོ་རྗེའི་ནང་དབྱེན་བྱེད་པ་དང་། །
སྒྲུབ་ལ་བར་ཆད་བྱེད་པ་དང་། །
གང་ཞིག་ལོག་པར་ལྟ་བ་དང་། །
སྙིང་རྗེ་མེད་པའི་སྲིན་པོ་སྟེ། །
མུ་སྟེགས་ལོག་པར་ལྟུང་བ་དང་། །
སྒྲུབ་པ་པོ་ལ་དོ་བསྡོ་བ། །
འདི་རྣམས་བསྒྲལ་བའི་ཞིང་བཅུར་བཤད། །ཅེས་སོ།།
རང་བཞིན་གྱི་སྟེ་ངམ་ངམ་ཤུགས་ཀྱིས་སྒྲོལ་བའི་ལྟ་བ་དང་ལྡན་པ། བསྒོམ་པ་ཏིང་ངེ་འཛིན་གྱིས་སྒྲོལ་བའི་ཉམས་མྱོང་དང་ལྡན་པ། གདུལ་བྱའི་དབང་པོ་མ་རུངས་པ་ཞི་བས་འདུལ་དཀའ་བ་དང་། ཡུལ་ཞིང་བཅུ་ལྟ་བུ་དང་། དུས་འཚེ་ཞིང་གནོད་པའི་སྐབས་སྒྲོལ་བའི་དུས་ཚོད་དང་། སྤྱོད་པ་དུས་ཚོད་དུ་འབྲེལ་བ། སྒྲོལ་བྱེད་ཀྱི་ཐབས་ཚུལ་ནི། སྙིང་རྗེ་ཆེན་པོས་སྒྲོལ་བའི་ཚུལ་སྟེ། དེའང་རུ་དྲ་སྔོན་བྱུང་གི་ལོ་རྒྱུས་དང་མཐུན་པར། རྒྱལ་བ་རྡོ་རྗེ་འཆང་གིས་བཀའ་སྩལ་བའི་རྒྱུད་ལུང་མན་ངག་རྣམས་ལས་ཇི་སྐད་འབྱུང་བའི་རྗེས་སུ་རང་ཉིད་འཇུག་པའམ། སློབ་པའི་ཟབ་མོ་གདམས་ངག་དང་ལྡན་པ་ནི། སྔོན་བྱུང་སྟོན་པའི་རྣམ་ཐར། རྗེས་འཇུག་གདུལ་བྱའི་ཉམས་ལེན་ཡིན་པ་དང་། ལས་སོ་སོའི་ཆོ་ག་དང་མཐུན་པར་ལྐོག་ཏུ་མ་གྱུར་པ་མངོན་དུ་ཕྱུངས་པས་སྒྲོལ་བ་ལྟ་བུ་སྒྲོལ་བའི་མཛད་སྤྱོད་ལ་མ་རྨོངས་པའི་མཁས་པ་དང་ལྡན་པ་སྟེ་མཁས་ཚུལ་ལྔའོ། །
བསྒྲལ་བྱ་འཛིན་པའི་གིང་ལྕགས་ཀྱུ་ཐོགས་པ། སྒྲོལ་བའི་གིང་མཚོན་ཆ་ཐོགས་པ། སྟོབ་པའི་གིང་ཧོམ་གཟར་ཐོགས་པ། གིང་ཀ་ར་ནི་ཟུར་ཆག ཀིང་ཀ་ར་ནི་ལེགས་སྦྱར་ཏེ་བོད་སྐད་དུ་ཕོ་ཉའོ། །དམེ་གཏོར་འབག་ལྷག མཆོད་པའི་རས་མ་གཙང་ལྷག ཕུད་དཔལ་གྱི་ཕ་འབབ་བཅས།
མར་གྱི་གནས་བདུན་ནི། བཀའ་མའི་ཡང་དག་དང་མཐུན་པར། མཁའ་འགྲོ་སུམ་ཅུ་སོ་གཉིས། སྒྲོལ་གིང་བརྒྱད། ལངྐ་འབར་མ་དྲུག་ཅུ། སྒོ་གསུམ་ལ་གནོད་པའི་འབར་མ་བརྒྱད། མ་བདུན་དང་སྲིང་བཞི། ཕོ་ཉ་དྲུག་ཅུ་རྩ་བཞི། དབང་མོ་ཉེར་བརྒྱད་རྣམས་སོ། །
གསང་བའི་རྔེའུ་ཆུང་ནི། བུད་མེད་ཀྱི་གསང་རུས་ལས་བྱས་པའི་ཌཱ་མ་རུ། སྐྱེས་པའི་གསང་སྒྲོས་གཡོགས་པ་ལ་བཞེད་པ་དང་། གཞན་ཡང་ཌཱ་མ་རུ་ཆུང་ངུ་ལ་གཡོགས་རྫས་སོགས་ཀྱི་ཁྱད་པར།
བརྟན་མ་བཅུ་གཉིས་ནི། རཏ་གླིང་ཐུགས་སྒྲུབ་ཡང་འདུས་ལས།
བདག་ཉིད་ཆེན་མོ་རྡོ་རྗེ་ཀུན་གྲགས་མ༔
དཔལ་ལྡན་ཧ་རི་རྡོ་རྗེ་གཡའ་མ་སྐྱོང་༔
གངས་ཀྱི་གཡུ་བུན་རྡོ་རྗེ་ཀུན་ཏུ་བཟང་༔
འབྲོག་ཆེན་འཁོར་འདུལ་རྡོ་རྗེ་བགེགས་ཀྱི་གཙོ༔ ཞེས་བདུད་མོ་བཞི་དང་།
ཤ་མེད་གངས་དཀར་རྡོ་རྗེ་གཡུ་སྒྲོན་མ༔
ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༔
གཏེར་ཆེན་མཁའ་ལྡིང་རྡོ་རྗེ་ཀླུ་མོ་དང་༔
རྨ་རི་རབ་འབྱམས་རྡོ་རྗེ་དྲག་མོ་རྒྱལ༔ ཞེས་གནོད་སྦྱིན་བཞི་དང་།
ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་༔
བཙན་ལ་རོལ་པའི་རྡོ་རྗེ་སྨན་གཅིག་མ༔
གཡུ་ཡི་དྲིལ་བུ་རྡོ་རྗེ་ཟུ་ལེ་མ༔
སྨན་བཙུན་ཨུག་ཆོས་རྡོ་རྗེ་གཡར་མོ་བསིལ༔ ཞེས་སྨན་མོ་བཞི་བཅས་སོ། །
བརྟན་སྐྱོང་ཡ་མ་བཅས་ལ་ཁྱད་པར་ཡོད་པས་འདི་འཁྲུལ་མེད་ཡིན་གསུངས།
རྟ་སྐད་གསུམ་དུ་འདུས་པ་ནི། རང་བྱུང་ཡེ་ཤེས་དེ་ལ་འདུས། །ཞེས་ཏེ། རང་བྱུང་གདོད་མའི་ཡེ་ཤེས་དཔལ་རྟ་མགྲིན་གྱི་སྙེམས་པའམ་རྟ་སྐད་གསུམ་བོས་པས། དང་པོས་འཁོར་འདས་ཀྱི་ཆོས་ཐམས་ཅད་མ་བྱས་ལྷུན་གྱིས་གྲུབ་པར་རྟོགས། གཉིས་པས་སྣོད་བཅུད་ཤ་ཁྲག་རུས་པའི་རྒྱ་མཚོར་གྱུར་ཏེ་མ་མོ་མཁའ་འགྲོ་རྣམས་དགྱེས་རྒུར་སྤྱོད། གསུམ་པས་དེ་ཐམས་ཅད་བཀའ་ཉན་གསུང་སྡོད་དུ་གྱུར་ཏེ་ཅི་བཅོལ་བའི་ལས་བྱེད་པའོ།།
ཛ་གད་ཆང་། གསོལ་བྱང་ནི། ལྷ་སོ་སོའི་སྙིང་པོ་རྒྱས་བསྡུས་གང་རུང་གི་མཐར། རྩ་གསུམ་ལྷ་ཚོགས་ཀྱིས་བདག་ཅག་སྒྲུབ་པ་པོ་རྣམས་ལ་མཆོག་དང་ཐུན་མོང་གི་དངོས་གྲུབ་ཉེ་བར་སྩོལ་ཅིག །ཅེས་པ་ལྟ་བུའོ།།
ལས་བཞི་ནི། ཞི་རྒྱས་དབང་དྲག
གྲུབ་པ་བརྒྱད་ནི། རལ་གྲི། མིག་སྨན། རྐང་མགྱོགས། མི་སྣང་བ། བཅུད་ལེན། མངོན་ཤེས། མཁའ་སྤྱོད། ས་སྤྱོད་དོ།།
ཉེས་པའི་རྒྱུ་བཞི་ནི། མི་ཤེས་པ། མ་གུས་པ། བག་མེད་པ། ཉོན་མོངས་མང་བ་སྟེ། ལྟུང་བ་འབྱུང་བའི་སྒོ་བཞི་ཡིན་གསུངས།
སྣོད་བཅུད་སྲུང་འཁོར་ལ་བསྡུ་ཞེས་པ་ནི། ལྷའི་དཀྱིལ་འཁོར་དུ་མ་བསྒོམས་པའི་འཇིག་རྟེན་སྣོད་བཅུད་ཐམས་ཅད་སྲུང་འཁོར་ལ་བསྡུ། དུས་གསུམ་གྱི་དགེ་རྩ་ཐམས་ཅད་འགྱོད་པ་སོགས་ཁོངས་ནས་ཁོང་ཁྲོ་དང་གཞན་ལ་ངོམ་པའོ།།
མནྡྷ་ར་བ་ཆེ་ཆུང་མདོ་ལས་གསུངས། ཇོ་ནང་ལུགས་ཀྱི་མཁས་པ་འགའ་ཞིག་གིས་དཔག་བསམ་ལྗོན་ཤིང་གི་མེ་ཏོག་འབྲས་བུ་ཡིན་པར་བཞེད་ལ་དེ་ཡོངས་གྲགས་མིན་གསུངས་སོ།
རྡོ་རྗེ་སློབ་དཔོན་གྱི་དེ་ཉིད་བཅུ་ནི། རྡོ་རྗེ་སྙིང་པོ་རྒྱན་གྱི་རྒྱུད་ལས། དཀྱིལ་འཁོར་ཏིང་འཛིན་ཕྱག་རྒྱ་དང་། །སྟངས་སྟབས་འདུག་སྟངས་བཟླས་བརྗོད་དང་། །སྦྱིན་སྲེག་མཆོད་པ་ལས་སྦྱོར་དང་། །སླར་བསྡུ་བ་ཡི་རྣམ་པ་ནི། །ཕྱི་ཡི་དེ་ཉིད་བཅུ་ཡིན་ནོ། །དེའང་གསང་སྔགས་ནང་རྒྱུད་སྐབས་ནང་གི་དེ་ཉིད་བཅུ་དང་། དེ་བཞིན་ཕྱི་རྒྱུད་སྐབས་ཕྱིའི་དེ་ཉིད་བཅུ་དགོས་པ་སོགས་ཤེས་པར་བྱ་བ་སོ་སོའོ། །
སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་ནི། བླ་མ་ཡོངས་བཟུང་གི་རྒྱུད་ལས། གནས་དང་དུས་དང་ལྷ་དང་སྔགས། །བསྒྲང་ཕྲེང་ཕྱག་རྒྱ་སྦྱིན་སྲེག་དང་། །དབང་བསྐུར་དང་ནི་རབ་གནས་ཀྱི། །དེ་ཉིད་བཅུ་ནི་ཡོངས་སུ་ཤེས། །ཞེས་དང་། ཡང་། རྡོ་རྗེ་སྙིང་པོའི་རྒྱུད་ལས། ཕྱིར་བཟློག་གཉིས་ཀྱི་ཆོ་ག་དང་། །གསང་བ་ཤེས་རབ་ཡེ་ཤེས་དང་། །ཁ་སྦྱོར་འབྱེད་པའི་ཆོ་ག་དང་། །གཏོར་མ་རྡོ་རྗེའི་བཟླས་པ་དང་། །དྲག་ཤུལ་སྒྲུབ་པའི་ཆོ་ག་དང་། །རབ་ཏུ་གནས་དང་དཀྱིལ་འཁོར་སྒྲུབ། །གསང་བའི་དེ་ཉིད་བཅུ་ཡིན་ནོ། །
དེ་ཁོ་ན་ཉིད་ཀྱི་དེ་ཉིད་བཅུ་ནི། རབ་གནས་ཀྱི་རྒྱུད་ལས། དཀྱིིལ་འཁོར་དང་ནི་ཏིང་འཛིན་མཆོག །ཕྱག་རྒྱ་སྟངས་སྟབས་གདན་དང་ནི། །བཟླས་བརྗོད་སྦྱིན་སྲེག་མཆོད་པ་དང་། །ལས་ལ་སྦྱར་དང་སླར་བསྡུ་བའོ། །ཞེས་སོ། །དེ་ནི་ཕྱི་ཡི་དེ་ཉིད་དོ། །
དེ་ཉིད་བཅུ་སྤྱི་འགྲོ་ནི། སློབ་དཔོན་བྷ་བི་ལྷས་མཛད་པའི་བླ་མ་ལྔ་བཅུ་པ་ལས། བརྟན་ཞིང་དུལ་ལ་བློ་གྲོས་ལྡན། །བཟོད་ལྡན་དྲང་ལ་གཡོ་སྒྱུ་མེད། །སྔགས་དང་རྒྱུད་ཀྱི་སྦྱོར་བ་ཤེས། །སྙིང་བརྩེར་ལྡན་ཞིང་བསྟན་བཅོས་མཁས། །དེ་ཉིད་བཅུ་ནི་རབ་ཏུ་བཤད། །ཅེས་སོ། །
ཡོ་བྱད་དཀྱིལ་འཁོར་སྒྲུབ་མཆོད་སོགས་ཀྱི་དོན་ནི། རིན་ཆེན། སྨན། འབྲུ། དྲི་དང་། སྙིང་པོ། བདུད་རྩི་སོགས་སུམ་ཅུ།
འདག་ཆལ་གྱི་རྫས་རྒྱ་གཞུང་ལས། འདག་ཆལ་དུ་འོས་པའི་བཀྲུ་བའི་འདབ་མ་དང་། ཤིང་ཤུན་དང་སྟེ་རྩ་བ་བརྒྱ་པ། བ་བྱུང་རྣམ་ལྔ། ཡུངས་བ། འབྲས་ཡོས། ཏིལ་མར། སྦྲང་རྩི། འོ་མ། གྷནྡྷ་བྷ་དྲ་སྟེ་དྲི་བཟང་བཅས་མེ་ལོང་གི་སྟེང་དུ་བཏབ་པ། ཙནྡན་ག་པུར་གྱི་དྲིས་ཐིག་ལེ་བྱས་ལ། མེ་ཏོག་དང་བཅས་པའི་ཀུ་ཤའི་པིར་གྱིས་ཀྱང་བཀྲུ་བར་བྱའོ། །ཞེས་འབྱུང་། སུག་པ་དང་། བུལ་ཏོག སྦང་མས་ཀྱང་བཀྲུའོ། །
འདག་ཆལ་ཞེས་པ་ནི། དག་རྫས་སམ་བཀྲུ་རྫས་སོ། །
འདི་སྐབས་ཤུན་པ་ལྔ་ནི། ནྱ་གྲོ་དྷ། ཨུ་དུམ་ཝ་ར། པཀྵ། པིཥྤ་ལྱ། གྷནྡྷ་མ་ནུ། ཤུན་པ་ལྔ་བོད་དུ་རྙེད་དཀའ་བས་རུང་མཐུན་དུ། བལ་བུ། འོམ་བུ། ཁམ་བུ། ལྕང་སྐྱ། ཤུག་པ། ཐང་ཤིང་སོགས་འོ་མ་ཅན་ཆ་འདྲ་བས་བྱེད་དོ།།
མངའ་འབུལ་འོག་ནས་འབྱུང་།
ཟན་ཆང་སོགས་རྫས་བཞི་རབ་གནས་ཆོ་གའི་གཞུང་ནས་འབྱུང་གསུངས་པས། སྨིན་གླིང་རབ་གནས་ཆོ་ག་ནས། འདི་ལྟར་རྫས་བཞི་ནི། འབྲས་ཆན་ནམ་གྲོ་ཟན། ཞོ་ཟན། ཡུངས་དཀར། ཆུའོ།
ཁམ་ཕོར། ཟན་ཆང་། སིང་པོ། དུར་ལྕི། སེང་རས་འཇམ་པོ་རྣམས་ཀྱང་ངོ་།།
སྐུ་གསུང་ཐུགས་དང་རིགས་ལྔར་འདུས། །ཞེས་པ་ནི། སྐུ་རྟེན་ལ་རྣམ་སྣང་བསྐྱེད། དེ་བཞིན་དུ་གསུང་རྟེན་ལ་སྣང་མཐའ། ཐུགས་རྟེན་ལ་མི་བསྐྱོད། གོས་རྒྱན་སོགས་ལ་རིན་འབྱུང་། གོ་ཁྲབ་སོགས་ལ་དོན་འགྲུབ་རྣམས་སོ། །ཀུན་མཁྱེན་འཇིགས་བྲལ་ཆེན་པོ་འཇམ་དབྱངས་མཁྱེན་བརྩེ།
ཞལ་བསྒྱུར་རམ་གནས་བསྒྱུར། ཙཱ་རུའི་བཟའ་བ་ཞེས་འབྲས་དང་འོ་མ་སྦྱར་བའི་ཐུག་པ། མཆོག་གླིང་རིན་པོ་ཆེས་ཞལ་ཟས་སེར་པོ་གྲུ་བཞི་རྒྱན་སྤྲས་རྒྱ་གྲམ་འདྲ་བར་ཟས་སྣ་ཤིང་ཏོག་གིས་བསྐོར་བ་ཡིན་ཞེས་གཏེར་སྲས་ཚེ་གྲགས་ཞལ་རྒྱུན། གསུང་སྲོལ་ཡོད་ཅེས་འཇམ་གྲགས་བཞེད་དོ།
མཆོད་བཤགས་སོགས་ལ་ལས་བཞི་ལྷུན་གྲུབ་བྱ་བར་རྡོ་རྗེ་ལས་རིམ་སོགས་ལས་བཤད་དོ། །ལས་བཞི་ལྷུན་གྲུབ་ལ་ཞི་བ་དང་འདྲ་བ་ལས་འཁོར་ལོས་མཚན་པ།
རྫས་ཆེན་བཅུ་གཅིག་ནི། ཟས་མཆོག ཡམ་ཤིང་། མར་ཁུ། ཏིལ། ཞོ་ཟན། འབྲས། སོ་བ། ནས། སྲན་མ། གྲོ། དུར་ཝ། ཀུ་ཤ་སྟེ་རྫས་ཆེན་བཅུ་གཅིག་གོ །ཞེས་མཁྱེན་བརྩེས་གསུངས་སོ།
ཁམས་དྲུག་ལྡན་རྡོ་རྗེའི་ལུས་གོང་དུ་བཤད་ཟིན།
གྲུབ་པའི་དངུལ་ཆུ་ཞེས་པ། ཟླ་བ་ལྟར་ཁ་དོག་གསལ་བ། ཉི་མ་ལྟར་འོད་འཚེར་བ། བཀྲ་ཤིས་པའི་རྟགས་སུ་གཡུང་དྲུང་དང་། དཔལ་བེའུ་སོགས་རི་མོ་བཀྲ་བ། ལྕགས་སོགས་གང་ལ་རེག་ཀྱང་གསེར་དུ་འགྱུར་བ། ཟོས་ན་ཚེའི་བཅུད་ལེན་དུ་འགྱུར་བ་ཞིག་ཡོད་ཅེས་གསུངས།
བྷྲཱུར་རླུང་གི་སྦྱོར་བ་ཁྲིད་ཡིག་རྒྱས་བསྡུས་གྲུབ་པའི་དབང་ཕྱུག་ཆེན་པོ་ཛ་ཧ་བྷིར་ནས་བརྒྱུད་པའི་འཆི་མེད་བྷྲཱུར་རླུང་གི་གདམས་པ་ཟབ་མོ་འདི་ལ་བཀའ་བབས་སྔ་ཕྱི་བར་གསུམ་ཡོད་དེ། སྔ་མ་འཇམ་དབྱངས་མཁྱེན་བརྩེའི་དབང་ཕྱུག་ལ་བཀའ་བབས་ཛ་ཧཱ་བྷིར་གདམས་པ་ཟབ་མོ་ཐུན་མོང་མ་ཡིན་པ་རླུང་དང་དམིགས་པའི་བཅུད་ལེན་དང་། བར་པ་འབྲི་གུང་པར་བཀའ་བབས་པ་ལ་གཉིས་ཏེ། ཛོ་ཀིའི་བཛྲ་ན་ཐཱའི་གདམས་ངག་ཆིག་བརྒྱུད་མ་འདི་སྔགས་དམིགས་སྨན་སོགས་དང་། ནད་དང་རླུང་གི་གེགས་སེལ་དང་། བཅུད་ལེན་སྣ་ཚོགས་དང་། ཡང་ཛ་བཱིར་གྱི་རླུང་ཁྲིད་འཇའ་ལུས་མངོན་གྱུར་འདི་རླུང་དམིགས་ལུས་གནད་ཀྱི་གདམས་པ་སོགས་དང་། ཕྱི་མ་ཉི་ཟླ་ཀློང་གསལ་ལ་བཀའ་བབས་འཇའ་ལུས་འོད་ཕུང་རང་གྲོལ་འདི་ལ་བླ་མ་བརྒྱུད་པའི་རྣམ་ཐར་ཉི་ཟླ་ཀློང་གསལ་གྱིས་མཛད་པ་དང་། ཆོས་ཀྱི་ལོ་རྒྱུས་དང་། སྔོན་འགྲོ་དང་། དབང་དང་། ཤེས་རབ་མའི་ཉམས་ལེན་དང་། གེགས་སེལ་དང་། ཁྲིད་ཆེན་བརྒྱད་དང་། འབྱུང་བའི་གེགས་སེལ་དང་། བོག་འདོན་དང་། འཁྲུལ་འཁོར་དང་། བླ་སྒྲུབ་དང་། བཀའ་སྲུང་གཟའ་བདུད་ཀྱི་གསོལ་ཀ་དང་། མན་ངག་ཞལ་ཤེས་དང་། གསོལ་འདེབས་དང་། ཕྲིན་ལས་དང་། ལས་སྣ་ཚོགས་དང་། རྟོགས་པའི་གླུ་བཅས་སོ། །འཇའ་ལུས་སྣང་སྟོང་རང་གྲོལ་གྱིས་མཛད་ཟེར་བའང་འདུག འབྲི་གུང་པ་ནས་བརྒྱུད་པའོ། །གང་ཞིག་འཆི་མེད་སྒྲུབ་འདོད་པས། །རྣམ་ཤེས་བཞོན་པ་རླུང་དབང་དུ་བྱ། །དེ་ཡི་ཚུལ་ཡང་བསམ་ཡས་ལས། །ཚེགས་ཆུང་དོན་ཆེ་འདི་ཉིད་ལོངས། །རང་ཉིད་ཀུན་ཏུ་བཟང་པོར་བསྒོམ། །ཉི་མར་དབྱུང་ནས་ཟླ་བར་རྔུབས། །ཀེང་རུས་གདན་གྱི་འདུག་སྟངས་ཀྱིས། །ཀ་ལིང་ཀ་ནས་དྲག་པོར་གསུམ། ཁོང་འདར་ཤིན་ཏུ་ཐོན་པར་དབྱུང་། །ཅི་བདེར་འདུག་པའི་རྣལ་འབྱོར་པས། །ནམ་མཁའ་བྱ་ལམ་ཟ་ཞིང་དྲག་པོར་རྔུབས། །ཇི་སྲིད་ལྟོ་བ་མ་ཁེངས་པ། །དེ་སྲིད་ཚོད་དང་སྦྱར་ཞིང་ལྟོ་བ་ཟ། །སོ་མ་སིནྡྷེ་ཅི་བདེར་བཞག །འགྲོ་བར་བརྩམ་ན་ཅུང་ཟད་མནན། །འདི་ལྟར་བརྩོན་པའི་རྣལ་འབྱོར་པ། །ནད་ཀྱི་རྣམ་པ་ཀུན་བྱང་ཞིང་། །ཟག་མེད་བདེ་བ་རབ་རྒྱས་ནས། །འཆི་མེད་གོ་འཕང་ངེས་པར་ཐོབ། །སྒོ་བཞི་བཀག་པའི་སྦྱོར་བ་དང་། །དགུ་ཕྲུག་འཁྲུལ་འཁོར་སྦྱོར་བ་ཡིས། །མགོ་བོའི་ནད་རྣམས་ཀུན་བྱང་ནས། །སྐྲ་ལི་ནག་ཅིང་འཁྱིལ་བར་འགྱུར། །ཡུན་རིང་བསྡོམས་ནས་ཤུགས་དྲག་པར། །མཐོང་ལམ་ནས་ཕྱུང་འཁྲུལ་འཁོར་བྱ། །མིག་གི་རབ་རིབ་མཐའ་དག་སེལ། །དེ་བཞིན་དབང་པོ་གཞན་ལའོ། །སྒོ་དགུ་བཀག་པའི་བསམ་གཏན་དང་། །རྡོ་རྗེའི་གར་དང་བཅས་པའི་གླུ། ཁྲོ་བོས་བགེགས་དཔུང་ངེས་འཇོམས་པས། །ཐུན་གྱི་ཐོག་མ་ཐ་མར་བསྒོམ། །བྷྲཱུ་རླུང་འདི་ཉིད་བདུན་ཕྲག་གསུམ། །ཟས་གཞན་སྤངས་ཏེ་བསྒོམ་པར་བྱ། །དེ་ནས་རིམ་གྱིས་ཟླ་བ་དྲུག །བསྒོམས་པས་འཆི་མེད་འགྲུབ་བོ་གསུངས། ཁོ་བོའི་བླ་མ་ནུབ་ཕྱོགས་པས། །འདི་ཉིད་ཟླ་བ་དྲུག་བསྒོམས་པས། །མེ་དང་ཆུ་ཡིས་མི་གནོད་པའི། །རྫུ་འཕྲུལ་མཆོག་ལ་མངའ་བརྙེས་འགྱུར། ཁོ་བོ་བློ་ཞན་བརྩོན་འགྲུས་དམན། །འོན་ཀྱང་ཞག་བདུན་ཉམས་བླངས་པས། །ཡིད་ཆེས་ངོ་མཚར་མང་དུ་བྱུང་། །དེ་སླད་འདི་ནི་དོན་བརྒྱུད་ཡིན། །སྔོན་ཆད་ཆ་ལག་ཕྲ་མོ་ལས། །རྫོགས་པར་སུ་ལའང་བསླབ་པ་མེད། །ད་ལམ་སྣོད་ལྡན་གང་ཟག་ལ། །སྦ་བསྲི་མེད་པར་ཕུལ་བ་ལགས། །ཡི་གེ་མེད་པའི་སྙན་བརྒྱུད་འདི། །དམ་པའི་ཞལ་ངོར་འབྲི་སྙམ་ཚེ། །རྨི་ལམ་ཉམས་ཀྱི་སྣང་བ་ལ། །བླ་མས་ཡི་གེར་བཀོད་ནས་གནང་། །དེ་དོན་ཚང་ལ་མ་ནོར་བར། །ཡི་གེར་བཀོད་པའི་དགེ་བ་ཡིས། །མཁའ་ཁྱབ་འགྲོ་ཀུན་ཆོས་ཀྱི་དབྱིངས། །ཀུན་ཏུ་བཟང་པོ་མངོན་གྱུར་ཤོག །མཁྱེན་བརྩེའི་དབང་ཕྱུག་གིས་གསུངས་སོ།།
ལྕེ་རྩེ་སྐན་སྦྱར་ལ། མཚན་མེད་མོས་པའི་དབང་རྣོན་སྟེང་གི་ལྕེ་རྩེ་རྐན་སྦྱར། མཚན་བཅས་མོས་པའི་དབང་རྣོན་བར་གྱི་ལྕེ་རྩེ་རྐན་སྦྱར། ཆགས་ཅན་དབང་རྣོན་འོག་གི་ལྕེ་རྩེ་རྐན་སྦྱར་གྱི་ཁྲིད་གསུམ་ལས། དང་པོ་ལའང་གསུམ་སྟེ། དང་པོ་བྱེད་བཅིངས་ལ་བརྟེན་ནས་ལུས་བཅིངས་པ་ནི།
རྐང་པ་གང་རུང་གིས་འོག་སྒོར་བཞག རྐང་པ་གཞན་སྟེང་དུ་བཏོན་པའི་པུས་མོ་གཉིས་མདུན་དྲང་པར་བརྩེགས་པའི་སྟེང་མ་སྐེད་པ་དང་ཆ་མཉམ་དུ་བསྒོམ་ཐག་གིས་གཅུན། ལག་གཉིས་རྡོ་རྗེའི་ཁུ་ཚུར་བརླ་དང་ལུས་ཀྱི་འབྲེལ་མཚམས་སུ་བཙུགས་པའི་གྲུ་མོ་བསྲངས་པས་ལུས་ཀྱི་སྟོད་གཅུན། སྒལ་ཚིགས་དྲང་པོར་བསྲང་། མགྲིན་པ་ཅུང་ཟད་དགུ་བར་བྱེད། །ལྕེ་རྩེ་རྐན་ལ་སྦྱར། མཆུ་ཡིད་ཙམ་བར་ཡོད་པར་བྱའོ། །
གཉིས་པ་ལྟ་སྟངས་ལ་བརྟེན་ནས་མིག་བཅིངས་པ་ནི།
མིག་རང་བབས་སུ་ཕྱེད་གདངས་ཙམ་ཉིད་ཐད་ཀའི་མཁར་འགྱུ་བར་ལྟའོ། །
གསུམ་པ་བཞག་ཐབས་ལ་བརྟེན་ནས་སེམས་བཅིངས་པ་ལ་གཉིས་ཏེ། དང་པོ་རང་བཞིན་མངོན་བྱེད་ཏིང་འཛིན་བསྐྱེད་པ་ནི།
ལྕེ་སྒྲས་ཡུལ་ཅན་ཤེས་པ། རྐན་སྒྲས་ཡུལ་སྟོང་ཉིད། སྦྱར་བས་རོ་མཉམ་དུ་བྱེད་པ་སྟེ། རྣལ་འབྱོར་གྱི་དོན་ནོ། །དེ་མངོན་དུ་བྱ་ཚུལ་ཡང་། རླུང་མཉམ་རྒྱུའི་རང་བཞིན་ནམ། རྐྱེན་སྟོབས་ཀྱིས་བཅོས་པའི་ངང་ནས། ལུས་འོད་ལུས་ཀྱི་དབུས་སུ་དྷཱུ་ཏི་འོད་ཀྱི་རང་བཞིན། མར་སྣེ་ལྟེ་འོག་སོར་བཞིའི་ཐད། རང་གི་རྩ་བའི་བླ་མ་རྡོ་རྗེ་འཆང་གི་རྣམ་པ། ཁམས་རླུང་དུས་གནད་བསྟུན་པའི་སྐུ་མདོག་དང་། མཉམ་བཞག་གི་ཕྱག་རྒྱ་ཅན་ལ་རྩེ་གཅིག་མཉམ་བཞག་བྱའོ། །དེས་རྟོག་མེད་འཆར་ཞིང་ཉོན་མོངས་ཆུང་། རྣམ་རྟོག་གཟུང་འཛིན་མེད་པ་བདེ་ཆེན་མངོན་དུ་འགྱུར་ཏེ། མཚན་ཉིད་སྤྲོས་པ་ཀུན་བྲལ་ལྷན་སྐྱེས་ཟུང་འཇུག་ལྷུན་གྲུབ་བོ། །
གཉིས་པ་དེ་བརྟན་ནས་འདོད་པའི་ལྷ་སྤྲོ་བ་ནི།
དངོས་མེད་དངོས་ཀུན་རང་བཞིན་བརྟན་གཡོ་ཀུན་ཁྱབ་མངོན་སུམ་རྟོགས་པས་ལས་རླུང་ཟད་ནས་བདེ་སྟོང་ཟུང་དུ་འཇུག་པའོ།།
གཉིས་པ་ལ་སྔོན་དངོས་མཇུག་གསུམ་ལས། དང་པོ་ཆོས་བདུན་ལྡན་པས་དལ་བུས་རླུང་རོ་བསལ། གཉིས་པར་གསུམ་སྟེ། དང་པོ་ཉི་ཟླའི་རྒྱུ་བ་བཅིངས་པ་བུམ་ཅན་གྱི་རླུང་སྦྱོར་ནི།
གནད་གསུམ་སྟེ། ལུས་གནད་ནི། སྟེགས་བུའི་ཁར་ཙོག་པུར་སྒོམ་ཐག་བཅུག ལག་པ་བསྣོལ་བའི་ཁུ་ཚུར་གྱིས་སྒལ་པས་སྒྱིད་ཁུང་མནན། སྒལ་ཚིགས་བསྲངས། མགྲིན་པ་ཡིད་ཙམ་དགུ། ལྕེ་རྩེ་རྐན་ལ་སྦྱར། མཆུ་ལ་བར་ཡོད་ཙམ་མམ། ལྟ་སྟངས་ཀྱི་གནད་ནི། བདུད་རྩི་འཁྱིལ་པའི་ལྟ་སྟངས་སྨིན་མཚམས་ཀྱི་ཐད་དུ་ཟློག་སྟེ་བལྟ་བའོ། །དམིགས་གནད་ནི། འབར་འཛག་གི་སྦྱོར་བ་མངོན་དུ་བྱེད་པའོ། །འདིར་ལྕེ་སྒྲས་ལས་རླུང་དང་བྱང་སེམས། རྐན་སྒྲས་དབུ་རྐྱང་རོ་གསུམ་མོ། །
གཉིས་པ་ཐིག་ལེ་ལྷག་གནས་སུ་བྱ་བ་བདེ་ཆེན་གྱི་རླུང་སྦྱོར་ནི།
དེའང་ནངས་སྔ་ཟས་མ་ཟོས་གོང་ཀླད་རྒྱ་དང་ཐོད་པའི་བར་སོར་གཉིས་ཙམ་སྟོང་པར་ཡོད། ཟས་ཟོས་ན་འབྱར་བར་འགྱུར། དེ་དུས་ལུས་གནད་ལྡན་པས་རླུང་རོ་བསལ། ཀླད་ཐོད་བར་དུ་ཐིག་ལེ་དཀར་པོ་སྒོ་ངའི་དབྱིབས་ཅན་རྩེ་སོར་གཉིས་ཙམ་འགྲེང་སྟབས་སུ་གནས་པའི་འོག་ཏུ་བུ་ག་གཏོད་པ་ལ་དྷུ་ཏིའི་རྩེ་མོ་ཟུག་པར་བསམས་ནས། སྟེང་འོག་གི་རླུང་ལྟེ་བར་འདུས་པ་དབུ་མའི་ལམ་ནས་ཞུགས་ཐིག་ལེར་ཐིམ་པར་བསམ། ཐིག་རླུང་སེམས་གསུམ་རོ་གཅིག་པའི་བསམ་གཏན་བྱས་པས་སྤྲོས་མེད་ཏིང་འཛིན་བདེ་བའི་རང་བཞིན་དུ་འཆར་རོ། །
གསུམ་པ་ལྕེ་ཆུང་གི་བདུད་རྩི་གཞིབ་པ་འཆི་མེད་ཀྱི་རླུང་སྦྱོར་ནི།
ལུས་གནད་སོགས་སྔར་དང་འདྲ་བ་ལས། ཕྱི་རླུང་ཤིན་ཏུ་འཇམ་པ་ཁ་སྣ་གཉིས་ནས་དྲངས། འོག་རླུང་ལྟེ་བར་བཟུང་རུང་མེའི་ཁར་སྐྱུར་མ་དང་རོ་མཉམ་པར་བསམ། ལྕེ་རྩེ་དང་གསེར་སྒོ་ཡང་དྲག་ཏུ་འཐེན། ལྕེ་ལྡོག་ལ་ལྕེའུ་ཆུང་ལ་རེག་པ་གཞིབ་ཐབས་ཀྱིས་སྦྱར་བས་དེ་ལས་བདུད་རྩི་འབབ་པར་འགྱུར་ཞིང་། དེ་ཉིད་ཀྱིས་ལྟེ་བའི་ཡེ་ཤེས་སེམས་དཔའ་ལ་ཁྲུས་གསོལ་བས་ཆེར་དགྱེས་པའི་རོ་མཉམ་བདེ་སྟོང་ལྷན་སྐྱེས་ལ་མཉམ་པར་བཞག་གོ །ལྕེ་རྩེའི་བདུད་རྩི་འབེབས་དཀའ་ན། པད་རཀ་སྐྱོན་མེད། ཁབ་ལེན། པདྨ་གེ་སར་དང་གསུམ། སྦྲང་དཀར་ཚིལ་མེད་ལ་སྦྱར་བའི་རིལ་བུ་རྐན་ལ་སྦྱར། ལྕེ་རྩེ་འཇིབས་པས་དེས་སྣ་དྲངས་མྱུར་དུ་ཕེབས་འོང་། གསུམ་པ་མཇུག་ནི། རྩ་མདུད་བཤིག་པར་བྱེད་པའི་འཁྲུལ་འཁོར་རྣམས་སོ།།
གསུམ་པ་ལ་དབང་པོ་རབ་འབྲིང་ཐ་གསུམ་དང་སྦྱར་བའི་གསུམ་ལས། དང་པོ་དབང་རྣོན་ཕྱག་རྒྱ་ཆེན་མོར་སྦྱོར་བ་ནི།
འདིར་ལྕེས་མི་འགྱུར་བདེ་ཆེན། ཝཾ་རྡོ་རྗེ་སོགས་ཐབས་ཀྱི་ཆ་ལ་བརྗོད། རྐན་གྱིས་རྣམ་ཀུན་མཆོག་ལྡན་སྟོང་ཉིད། ཨེ་པདྨ་སོགས་ཤེས་རབ་ཀྱི་ཆ་ལ་བརྗོད། སྦྱར་བས་ཟུང་འཇུག་སྟོན་པའོ།།
གཉིས་པ་ཐོད་རྒལ་བ་ཕྱག་རྒྱ་བཞི་ཀ་དང་སྦྱར་བ་ནི།
དམ་ཚིག ལས། ཆོས། ཡེ་ཤེས་ཀྱི་ཕྱག་རྒྱ་བཞི་དང་རིམ་བཞིན་སྦྱོར་བ་ཐོད་རྒལ་བའི་ཕྱོགས་ཏེ། དེའི་ཚུལ་ཡང་། དུ་བ་སོགས་རྟགས་བཅུ་དམ་རྒྱ་སྟེ། ལྷན་སྐྱེས་གཏུམ་མོ་འབར་བས། བྱང་སེམས་ཞུ་བས་བདེ་བ་ལ་བརྟག་གོ །ལས་རྒྱ་ནི་ལག་གི་ཞི་བའི་བདེ་བ་ལ་བརྗོད་དོ། །ཆོས་རྒྱ་ནི་ཡིད་རིག་ཡེ་རྒྱ་ལའོ། །ལས་ཆོས་གཉིས་ལ་གྱེན་དུ་དྲངས་བའི་སྦྱོར་བ་དགོས་སོ། །ཡེ་རྒྱ་ནི་དབྱིངས་རིག་ཟུང་འཇུག་གོ
གསུམ་པ་དབང་པོ་ཐ་མས་ལས་རྒྱ་མི་མོར་སྦྱོར་བ་ལ་གཉིས་ལས། དང་པོ་བདུད་རྩི་ས་བོན་ལ་བརྟེན་ནས་བྱིན་དབབ་པ་ནི།
ཡན་ལག་གི་ཆོས་ནི་མཚན་ལྡན་རིག་མ་བཙལ་ནས་རྒྱུད་སྦྱོང་ཆོ་གས་སྨིན་པར་བྱས། ལྷར་བྱིན་རླབས། དངོས་གཞི་ནི། ཡེ་ཤེས་སེམས་དཔའ་དགུག གཞུག བཅིངས། མཉེས། རོ་མཉམ་དུ་བྱ་བའི་ཚུལ་རྣམས་སོ། །དགའ་བཞིའི་འགྲོས། རེག་སྐབས་སྨིན་མཚམས་སུ་དུ་བ། བཅུག་སྐབས་སྙིང་ཁར་སྨིག་རྒྱུ། བསྐྱོད་ཚེ་ལྟེ་བར་མེ་ཁྱེར། གཡོ་ཚེ་གསང་བར་མར་མེ་ལ་སེམས་གཏད་ལ་གྱེན་དུ་ལྡོག་ཚེ་དགའ་བཞིའི་འགྲོས། འཕོར་ཉེ་ན། ལྕེ་རྩེ་རྐན་སྦྱར་གསེར་སྒོ་མནན། ཁ་སྣས་རླུང་དྲོད་བཅས་ཧབ་ཀྱིས་དྲངས། གསང་གནས་སུ་ཧཱུྃ་གིས་མནན། མི་ཐུབ་ཁད་པ་དང་། སྟེང་འོག་གཉིས་ཀ་ཤེད་བསྐྱེད་གནོན་པ་དང་། ཨེ་རིང་ཐུང་སྤེལ། གཡས་གཡོན་གཅུད་པས་དྲག་ཏུ་མནན། ལྕེ་རྩེ་ཉམས་ཀློད་པའོ། །དེ་ཚེ་ལུས་གནད་ནི། ཡུམ་གྱི་ལག་པ་ཡབ་ལྟག་བསྣོལ། ཡབ་ཀྱིས་དེའི་སྒྲོག་རུས་འོག་གི་གསང་ལ་ཁུ་ཚུར་སྦྱོར་བས་འཁྱུད་པའོ། །དེས་མ་ཟིན་ན། པདྨའི་ཟེའུ་འབྲུར་རྡོ་རྗེའི་བུ་ག་རེངས་པའི་སྟོབས་ཀྱིས་སྦྱོར་བ་དྲག་ཏུ་གཏོད། ཡང་དག་བཙིར་བས་སྔོན་གོམས་ཤུགས་ཀྱིས་སྲོག་ཐུར་འདྲེས་པ་ཐོབ་ནས་མི་འཕོ་བར་འགྱུར་རོ། །ཡང་། ལྟ་བ་སྐྱོང་བ་དང་མཛོད་སྤུར་རིག་པ་གཏད་པས་ཀྱང་ངོ་། །གྱེན་དྲངས་དགའ་བཞིའི་འགྲོས། རྩ་གནས་དགྲམ། རགས་པ་ནམ་མཁའི་རླུང་སྦྱོར་བུམ་ཅན། ཕྲ་བ་ཡེ་ཤེས་ཀྱི་རླུང་སྦྱོར་ཡིག་འབྲུའོ། །རྔུབས་དུས་ཧཱུྃ། གཏོང་དུས་ཧོཿརུ་བསམ་ཞིང་སེམས་གཏོད་པའོ། །གཉིས་པ་དམར་ཆ་བརྟན་ནས་ཉམས་སད་པ་ལ་གཉིས། དང་པོ་སྦྱངས་པ་ཅན་རླུང་གི་དབང་དུ་བྱས་ན་བཅུ་གཅིག་ནས་ཉེར་ལྔའི་དམར་ཆ་དྭངས་མ་འབབ་པའི་དུས་གོང་བཤད་ལྟར་བྱའོ། །གཉིས་པ་འདུག་སྟངས་ཀྱི་དབང་དུ་བྱས་ན། ཇི་ལྟར་གཞན་ནས་བཤད་པའི་རྩ་འཚོལ་བའི་འདུག་སྟངས་ཀྱིས་རྙེད་པའི་ཨ་ཝ་དྷཱུ་ཏིའི་སྣེ་མོ་ནོར་བུའི་བུག་པ་ལས་ནང་དུ་དྲངས་པའི་ཁ་སྦྱོར་གྱི་བདེ་བ་ལ་རྩལ་སྦྱོང་བའི་ཚུལ་ཡང་སྔ་མ་བཞིན་ནོ། །ཚུལ་དེས་བཅུད་ཤ་ལྤགས་རུས་རྩ་རྣམས་ལ་འདུས་པའི་ཡོན་ཏན་རྙེད་ཅིང་། རྒ་ན་འཆི་བ་ཟད་ནས་ཚེའི་རིག་འཛིན་ཐོབ། རྣམ་མཁྱེན་གོ་འཕང་ལ་མྱུར་དུ་རེག་པར་འགྱུར་རོ། །བདུད་རྩི་སྡུད་པ་པདྨའི་བཅུད་བསྡུས། ནམ་མཁའི་བ་འཇོ་ཐོ་རངས་ནམ་མཁའ་བཅུད་ལེན་གྱིས་ཚེ་སྒྲུབ་དང་། གཞན་ཡང་བ་འཇོའི་དམིགས་པ་ཡོད་དེ། འདི་ཐམས་ཅད་རླུང་སྦྱོར་ཁོ་ན་གཙོར་བཏོན། བདུད་རྩི་འཁྱིལ་བ་འཆི་མེད་ཚེའི་རྒྱུད་ལས། ཚེ་ཆོག་བྱ་བའི་ཐབས་ཀྱི་རིམ་པ་ནི། །བཅུད་ལེན་སྨན་གྱིས་ཚེ་རྣམས་བསྲིང་བ་དང་། །ཡི་དམ་སྔགས་ཀྱིས་ཚེ་སྲོག་འགུགས་པ་དང་། །བཟའ་བཏུང་ལོངས་སྤྱོད་ཚེ་ཡི་ཆོ་ག་དང་། །ལོངས་སྤྱོད་ཚོགས་ཀྱི་ཚེ་སྒྲུབ་ཆེན་པོ་དང་། །གསང་བ་དག་པའི་དཀྱིལ་འཁོར་ཚེ་སྒྲུབ་དང་། །གསང་བ་དག་པའི་རྫས་ལ་ཚེ་སྒྲུབ་ཅིང་། །མཁའ་དབྱིངས་དག་པའི་ཡུམ་ལ་ཚེ་སྒྲུབ་བྱ། །འདི་རྣམས་གང་གིས་ཚེ་སྲོག་ཉམས་པ་འཚོ། །ཞེས་གསུངས་སོ།།
བརྟན་གཡོའི་དྭངས་མ་བཅུ་བཞི་ནི། ཆགས་མེད་ཀྱིས་མཛད་པའི་སྨྲ་སེང་བསྒོམ་བཟླས་ནང་དེར་ཡོད་གསུངས་ཤིང་། ཕྱོགས་མཚོན་ཙམ་བགྲང་མཛད་དེ། སངས་རྒྱས། བྱང་སེམས། པཎྜི་ཏ། ཉན་ཐོས། རང་རྒྱལ། སོ་སྐྱེ། སྡེ་སྣོད་གསུམ་དང་རྒྱུད་སྡེ་བཞི། ཉི་མ། ཟླ་བ། ནོར་བུ། འབྱུང་བཞི་ས། ཆུ། མེ། རླུང་བཅས་པའི་དྭངས་བཅུད་རེད་གསུངས།
ཡང་ཞལ་རྒྱུན་ལུགས་གཅིག་ལ། རྒྱལ་རིགས་སོགས་རིགས་ལྔ། འབྱུང་བ་ལྔ། དྲི་ཟ། གྲུལ་བུམ། ཀླུ། གནོད་སྦྱིན་བཅས་ཀྱི་ཚེ་བཅུད་དོ།།
ཀློང་ཆེན་པས་བཞེད་པ་ལྟར་ན། བརྟན་གཡོའི་དྭངས་མ་བཅུ་བཞི་ནི། མི་འགྲིབ་པའི་ལང་ཚོ། མངོན་པར་འདུ་བྱེད་པའི་གཟི་འོད། རྩོལ་མེད་ཀྱི་སྟོབས། ཤུགས་འབྱུང་གི་རྩལ། མ་ཟག་པའི་དངོས་གྲུབ། མ་ཉམས་པའི་བསོད་ནམས། རྣམ་པར་རྒྱལ་བའི་དཔལ། མ་གཡོས་པའི་དབང་ཐང་། མ་གྲུམ་པའི་བླ། འཆི་བ་མེད་པའི་སྲོག འགྱུར་བ་མེད་པའི་ཚེ། མ་འགགས་པའི་བློ། རྣམ་པར་རྒྱལ་བའི་སྤོབས་པ། ཕྱོགས་ལས་རྣམ་པར་རྒྱལ་བའི་དགེ་མཚན་དང་བཅུ་བཞིའོ།།
ཐིག་ལེའི་དྭངས་སྙིགས་འོག་ནས་རིམ་པར་འབྱུང་།
རྟག་གཙང་བདེ་བ་བདག་དམ་པ། ཞེས་པ་ནི། འདུས་བྱས་མིན་པའི་གཤེགས་སྙིང་རྟག སྒྲིབ་གཉིས་མེད་པས་གཙང་། དུས་རྟག་ཏུ་མི་འགྱུར་བའི་བདེ་བ། བདག་མེད་གཉིས་རྟོགས་ཀྱི་བདག་དམ་པ། དེ་བཞི་སོ་སོར། དཔེར་ན། རྟག་པ་དམ་པའི་ཕ་རོལ་ཏུ་ཕྱིན་པ་སོགས་གཞན་ལ་རིགས་འགྲེ་དགོས།
དཔྱིད་ཐིག་ཅེས་པ་ནི། བཅུད་སྤྱི་ལ་ཁྱབ། ཐིག་ལེ་དཀར་དམར། ཡང་དཔྱིད་དཀར་ཆ། ཐིག་དམར་ཆ།
འབྱུང་བཞིའི་རླུང་ལོག་པས་ས་ཆུ་མེ་རླུང་གི་སྒྲ་ཆེན་གྲགས།
དུག་གསུམ་གྱི་རང་མདངས་གཡང་ས་ཆེན་པོ་ཞེ་སྡང་དཀར། འདོད་ཆགས་དམར། གཏི་མུག་ནག་བཅས་ཀྱིས་མདུན་ནས་ཆོད་པར་མཐོང་ངོ་།།
མ་ངེས་པའི་རྟགས་དྲུག་ནི། གནས་ལ་ངེས་མེད་རི་རྩེ་རྒྱ་མཚོའི་འགྲམ། ཐང་སྟོང་ཁང་སྟོང་སོགས་གར་སླེབ་དེར་སླེབ་མེད། གྲོགས་ལ་ངེས་མེད་ལྷ་དང་འདྲེ་སྲིན་དགྲ་གཉེན་ཤི་གསོན་སུ་དང་ཡང་ཡུད་ཙམ་རེ་འགྲོགས། རྟེན་ལ་ངེས་མེད་ཟམ་པ་མཆོད་རྟེན་རི་བྲག་ཤིང་དྲུང་སོགས། སྣང་ཚུལ་ངེས་མེད་བདེ་སྡུག་འགྱུར་ལྡོག་མང་། སྤྱོད་ལམ་ངེས་མེད་བྱ་སྒྲོ་རླུང་ཁྱེར་ལྟར་སྐད་ཅིག་རེར་སྣ་ཚོགས་བྱེད། ཟས་ལ་ངེས་མེད་རིགས་དྲུག་གི་ཟས་སྣ་ཚོགས་མཐོང་ཚིམ་ནི་དྲི་དང་གསུར་གྱིས་ཚིམས་ཀྱང་མ་བསྔོས་ན་མི་འཐོབ་བོ། །གཞན་ཡང་སྤྱོད་ལམ་གྱི་སྐབས་བྱེ་མ་དང་ས་འབོལ་ལ་རྗེས་མི་དོད། ཆུ་དང་མེ་ལོང་ལ་གཟུགས་བརྙན་མི་འཆར། ཚུར་སྨྲས་གོ་ཡང་ཕར་སྨྲས་མི་གོ སེམས་ལ་མངོན་ཤེས་ཐོར་བུ་བ་མང་དུ་སྐྱེ་བ་སོགས་སོ། །འདི་རྣམས་ཞིབ་པར་ཞྭ་དམར་བར་དོའི་སྨོན་ལམ་ནང་ལ་ཡོད་གསུངས་སོ།།
དྲི་རྟེན་ཞེས་པ་ནི། སྐྲ་སེན་གོས་དུམ་རྣམས་སོ།།
མིང་བྱང་ནི། ལུས་ཀྱི་རྟེན་དུ་གཟུགས། ངག་གི་རྟེན་དུ་མིང་། ཡིད་ཀྱི་རྟེན་དུ་ནྲྀ། རྣམ་ཤེས་མཁའ་ལ་མི་ཡལ་བའི་ཆེད་སྟེང་དུ་གདུགས། འོག་ཕྱོགས་སུ་ཟང་ཐལ་དུ་མི་འགྲོ་བའི་ཕྱིར་པད་ཟླའི་གདན། ཚོགས་བརྒྱད་རྟེན་འཕན་ཕྲན་བརྒྱད། ལུས་ངག་ཡིད་ཀྱི་སྤྱི་ཁྱབ་རྟེན་སྨྱུག་མ་ཚིགས་གསུམ།
ཀུན་ཏུ་འཆང་བ་ཆེན་པོ་ནི། དཀྱིལ་འཁོར་གྱི་གཙོ་བོ་གང་ཡིན་རེད་གསུངས་སོ། །དཔེར་ན། གུ་རུ་རིན་པོ་ཆེ་རིགས་དྲུག་པའི་སྐུར་བཞེངས་པ་ལ་པདྨ་ཀུན་ཏུ་འཆང་ཞེས་གསུངས་པ་བཞིན་ནོ། །གཏེར་གསར་འཁོར་བ་དོང་སྤྲུགས་ལྟ་བུ་ལ་རིགས་བདག་འོད་དཔག་མེད་རེད་གསུངས་སོ།།
ཞལ་བསྲོ་བ་ནི། བཟའ་བཏུང་ལེགས་པར་སྦྱིན་པའོ།
སྔགས་ཀྱི་བཟླ་ཚུལ་དབྱངས་ཀྱི་འགྱུར་བ། ཞེས་པ་ནི། ཞི་བར་ཚངས་དབྱངས། རྒྱས་པར་རྫ་མར་བུམ་པར་བུང་བ་འཁོར་བའི་བུང་བའི་སྐད། དབང་ལ་འབྲུག་སྒྲ། དྲག་པོར་རྡོ་རྗེ་སྲིན་པོའི་ངུར་དབྱངས་སོ།།
འཇིགས་པ་བཅུ་དྲུག་ནི། ས། ཆུ། མེ། རླུང་། ཐོག མཚོན་ཆ། རྒྱལ་པོའི་ཆད་པ། ཆོམ་རྐུན། ཤ་ཟ། གླང་ཆེན། གཅན་གཟན། དུག་སྦྲུལ། ནད། དུས་མིན་འཆི་བ། མུ་གེ འདོད་དོན་ཉམས་པ་སྟེ་བཅུ་དྲུག་གོ །འདི་དང་འདྲ་མིན་གཞན་ཡང་ཡོད་དོ།།
འབྱོར་དྲུག་ནི། བསོད་ནམས་ཅན་དཀར་པོ་དགེ་བའི་ལས་སྒྲུབ་ཅིང་དབང་ཆེ་བ། རྩལ་དྲག་པ། འཁོར་མང་བ། ཡོན་ཏན་ཆེ་བ། སྟོབས་དང་སྙན་གྲགས་ལྡན་པ། གདུལ་བྱ་ཕྲིན་ལས་ཅན་རྣམས་སོ།།
མོས་པ་རྣམ་བཞི་ནི། རྒྱལ་པོ་ལྟར་མོས་ནས་སྐྲག་པ། ཕ་མ་ལྟར་མོས་ནས་བྱམས་བརྩེ། ཆུང་མ་ལྟར་མོས་ནས་ཆགས་པ། བླ་མ་ལྟར་མོས་ནས་དད་པའོ།།
ས་ཚ་ཟུར་ཆགས་སྐད་ངོ་མ། སཱཙྪ་རྒྱ་སྐད་སོར་བཞག
ཕུར་བུའི་རྒྱུ་ཚད་སོགས་ནི། བཀའ་མའི་སྒྱུ་འཕྲུལ་ལས། ཞི་བ་ལ་རྒྱུ་དངུལ་ལམ་ཤིང་དཀར་པོ་ལ་དབྱིབས་དབལ་ཟླུམ་པོར་བྱས་པ། དེ་བཞིན་དུ་རྒྱས་པ་ལ་གསེར་རམ་ཤིང་སེར་པོ་ལ་དབལ་གྲུ་བཞི། དབང་ལ་ཟངས་སམ་ཤིང་དམར་པོ་ལ་དབལ་ཟླ་གམ། དྲག་པོ་ལ་ལྕགས་སམ་ཤིང་ནག་ལ་དབལ་གྲུ་གསུམ་དུ་བྱས་ལ། ཐམས་ཅད་ཀྱང་ཚད་སོར་དྲུག་པ་མགོ་བོ་དང་སྐེད་པ་རྒྱ་མདུད་ཅན། གྲངས་རིམ་བཞིན་དྲུག་དང་། བཞི་དང་། ལྔ་དང་། གསུམ་སྟེ། གྲུབ་ན་ལས་བྱེད་ཀྱི་ཕུར་པ་ཉི་ཤུ་རྩ་གཅིག་རེ་དང་བཅས་བཤམས་པའོ། །ཞེས་པ་སྨིན་གླིང་ལོ་ཆེན་གྱིས་གསང་བདག་ཞལ་ལུང་དུ་གསུངས་སོ། །
རཏ་ཕུར་གཏེར་གཞུང་ལས། ཕྲིན་ལས་བཞིའི་ཕུར་པ་སོར་བརྒྱད་དུ་བཤད།
མཁྱུད་སྤྱད་ཅེས་པ་ནི། ཕན་གནོད་ཀྱི་ལས་ཕྲན་བུ་སྣ་ཚོགས། མན་ངག་གིས་སྒྲུབ་ནུས་པ། དམ་པའི་མཁྱུད་དཔྱད་དཀར་ནག་ཁྲ་གསུམ་ལྟ་བུའོ། །
ནན་ཏུར་ཞེས་པ་ལུས་ངག་གི་རྩུབ་མོའི་ལས་ཏེ་བརྡེག་བརྡུང་ངན་སྨྲས་སོགས་སོ།།
དཔའ་གསུམ་སོགས་ནི། ཀོང་སྤྲུལ་རིན་པོ་ཆེའི་གསུང་ལྟར་ན། དཔའ་གསུམ་ནི། མཚན་མེད་ཀྱི་རྟོགས་པ་ཟབ་མོས་མཚན་འཛིན་གཅོད་པ་ལ་དཔའ་བ། རིམ་གཉིས་ཀྱི་ཏིང་འཛིན་བརྟན་པོས་གདོན་བགེགས་འདུལ་བ་ལ་དཔའ་བ། དྲག་སྔགས་ཀྱི་ནུས་མཐུ་རྣོན་པོས་བསྟན་དགྲ་འཇོམས་པ་ལ་དཔའ་བ་སྟེ་དཔའ་གསུམ། གདིང་གསུམ་ནི། ལྟ་བ་ཆོས་ཉིད་ཀྱི་དོན་རྟོགས་པས་ཆོས་ཅན་མཚན་མས་མི་འཁྲུལ་བའི་གདིང་། སྒོམ་པ་ལྷའི་གསལ་སྣང་ཐོན་པས་འཁྲུལ་སྣང་སྒྱུ་མས་མི་ཚུགས་པའི་གདིང་། སྤྱོད་པ་སྡོམ་གསུམ་ཚུལ་དང་མཐུན་པས་ཚུལ་མིན་འཆལ་བས་མི་གཡོ་བའི་གདིང་སྟེ་གདིང་གསུམ་མོ། །
ངར་གསུམ་ནི། སེམས་ཅན་རྗེས་སུ་འཛིན་པས་རྩོལ་མེད་སྙིང་རྗེའི་ངར། སངས་རྒྱས་བསྟན་པ་སྲུང་བས་སེམས་བསྐྱེད་ཀྱི་ངར། ཞིང་བཅུའི་དགྲ་བགེགས་སྒྲོལ་བ་ལ་ཟླ་མེད་ནུས་མཐུའི་ངར་སྟེ་ངར་ཆེན་གསུམ་བཅས་ཁྱད་པར་དགུ་ལྡན་ཞེས་བྱའོ། །གཞན་ཡང་ལྟ་བ་རྫོགས་རིམ་ལྟ་བའི་གདིང་། བསྐྱེད་རིམ་སྒོམ་པའི་གདིང་། དྲག་སྔགས་རྣོན་པོའི་གདིང་སྟེ་བསྐྱེད་བཟླས་རྫོགས་གསུམ་གྱི་གདིང་ངོ་། །
རིག་པ་གསེག་དར་ཞེས་པ། ཕྱག་རལ་ཏེ་མགར་བའི་ལག་ཆ་རེད་གསུངས།
བགེགས་ལ་ངེས་པ་སོགས་གོ་རིམ་དྲུག་གིས་བསྟན་པ་ནི། ཤེས་འདོད་ན་དྲག་སྔགས་རྡོ་རྗེ་གཙུག་ལག་གི་རྒྱུད་ལས་ཤེས་པར་བྱ་དགོས་གསུངས་སོ། །དྲག་སྔགས་རྡོར་གཙུག་གི་རྒྱུད་ལས། ལྷ་འདྲེའི་གོ་རིམ་དྲུག་གིས་ཤེས་པ་ཡིན་ཏེཿ དྲུག་ནི་གྲངས་ངེས་པ་དབང་ཚད་དང་༔ མིང་ངེས་པ་དང་སྡེ་དཔོན་བྱེད་པ་དང་། རྒྱུ་དང་རྟགས་དང་དྲུག་ཡིན་ནོ༔ དེ་རྣམས་རིམ་པས་འདི་ལྟ་སྟེཿ དང་པོ་ལྷ་འདྲེའི་གྲངས་ངེས་ནི་བཅོ་བརྒྱད་དེ༔ འདྲེ་སྲིན་གྱི་རིགས་ཇི་ལྟར་མང་དུ་གནས་པ་ཐམས་ཅད་ཀྱང་༔ འདིར་བཅོ་བརྒྱད་ཀྱི་ཁོངས་སུ་འདུས་པ་ཡིན༔ དེའི་གྲངས་སུ་ཕྱེ་ན་ཡང་༔ གཤིན་རྗེ༔ མ་མོ༔ མུ་སྟེགས༔ བདུད་ཕོ༔ བདུད་མོ༔ ལྷ་དང་༔ སྲིན་པོ༔ སྲིན་མོ༔ རུ་ཏྲ་དང་༔ རིག་འཛིན་དང་དོན་གཅིག། འདིའི་ཚབ་ཏུ་གཟའ་བྱས་ན་བསྟོད་བསྐུལ་དང་མཐུན་ནོ། །གནོད་སྦྱིན་ཕོ༔ གནོད་སྦྱིན་མོ༔ རྒྱལ་པོ༔ བཙན༔ དམུ༔ ཐེའུ་རང་༔ འགོང་པོ༔ དམ་སྲི༔ ཀླུ་དང་བཅོ་བརྒྱད་དོ༔
གཉིས་པ་དེ་ཡང་དབང་ཚད་གོ་རིམ་ངེས་པ་ནི༔
སྲིད་པ་གསུམ་ལ་དབང་བྱེད་པ་གཤིན་རྗེ༔ སྲིད་པའི་གཞི་འཛིན་པ་མ་མོ༔ སྲིད་པར་དབང་ཆེ་བ་རྒྱ་བོད་གཉིས་ན་མུ་སྟེགས༔ སྲིད་པ་ཁྲམ་ལ་འདེབས་པ་བདུད༔ བདུད་མོ་ནག་མོ་ལུང་གསུམ་མདོ་ཁྲག་འཛག་མོ༔ སྲིད་པར་མགོན་བྱེད་པའི་ལྷ༔ སྲིད་པ་ལ་ཐོག་སེར་འབེབས་པ་སྲིན་པོ་ཕོ་མོ༔ སྲིད་པ་ཟས་སུ་ཟ་བ་གཟའ༔ སྲིད་པ་ལ་གནོད་པ་སྦྱིན་པ་གནོད་སྦྱིན་ཕོ་མོ༔ སྲིད་པའི་སྲོག་ལ་དབང་བྱེད་པ་རྒྱལ་པོ༔ སྲིད་པ་ལ་འཁྲུག་པ་སློང་བ་བཙན༔ སྲིད་པ་ལ་ནད་གཏོང་བ་དམུ༔ སྲིད་པའི་ཟས་ནོར་སྡུད་པ་ཐེའུ་རང་༔ སྲིད་པ་དཀྲུགས་པར་བྱེད་པ་འགོང་པོ༔ སྲིད་པར་དམ་ཚིག་གི་སྲི་བྱེད་པའི་དམ་སྲི༔ སྲིད་པར་མཛེ་གཏོང་བ་ཀླུ༔
གསུམ་པ་མིང་ངེས་པ་ནི༔
གཤིན་རྗེ་མ་རིག་པ་ལ་བྱ་སྟེ༔ འཁོར་གཤིན་པོས་བྱེད་པས་ན་གཤིན་རྗེའོ༔ སྲིད་པ་བསྐྱེད་པའི་མ་བྱེད་པས་ན་མ་མོ༔ ལྟ་བ་ངན་པ་ལ་མུ་བཙུགས༔ སྤྱོད་པ་ངན་པ་ལ་སྟེགས་བྱེད་པས་ན་མུ་སྟེགས༔ སྐྱེ་འགྲོའི་བདུད་བྱེད་པས་ན་བདུད་ཕོ་མོ༔ སྲིད་པའི་མགོན་བྱེད་ཅིང་རྒྱུད་འཇམ་པས་ན་ལྷ༔ གསོད་ཅིང་རྔམས་པས་སྲིན་པོ་ཕོ་མོ༔ ལྟ་བ་ལོག་པ་ལ་གོལ་བས་རུ་ཏྲ༔ གནོད་པ་སྟེར་བས་གནོད་སྦྱིན་ཕོ་མོ༔ གཞན་བས་སྲོག་སྲིད་ལས་རྒྱལ་བས་རྒྱལ་པོ༔ ཆེ་བཙན་དཔལ་དང་ལྡན་པས་བཙན༔ ནད་དང་དལ་ཡམས་གཏོང་བས་དམུ༔ རྫས་དང་དེའི་ཕྱིར་འབྲང་བས་ཐེའུ་རང་༔ གཏམ་བསྣོལ་དང་འགོམ་ཡུག་གཏོང་བས་འགོང་པོ༔ དམ་ཚིག་ལ་བར་དུ་གཅོད་པས་དམ་སྲི༔ ཤེས་པ་བླུན་པས་ཀླུའོ༔
བཞི་པ་སྡེ་དཔོན་བྱེད་པ་ནི༔
གཤིན་རྗེ་ནི་ཐམས་ཅད་ཀྱི་ནང་ནས་དབང་ཆེ་སྟེ༔ དེ་ཡི་སྡེ་དཔོན་གཤིན་རྗེ་འཆི་བདག་ནག་པོ་ཡིན༔ མ་མོའི་ནང་ནས་དབང་ཆེ་སྟེ༔ སྡེ་དཔོན་བྱེད་པ་མ་མོ་སྲིད་པའི་རྒྱལ་མོ་ཡིན༔ མུ་སྟེགས་སྡེ་དཔོན་ཀཱ་ལ་ཡཀྵ༔ བདུད་པོའི་སྡེ་དཔོན་མེ་ཡི་ཁ་རླངས་ཅན༔ བདུད་མོའི་སྡེ་དཔོན་མ་མོ་ཁྲག་འཛག་མ༔ ལྷའི་སྡེ་དཔོན་མཧཱ་དེ་བ་དང་༔ སྲིན་པོའི་སྡེ་དཔོན་རཀྴ་གློག་ཕྲེང་ཅན༔ སྲིན་མོ་སྦལ་མགོ་ཁྲག་མིག་མ༔ གཟའ་རཱ་ཧུ་ལ༔ གནོད་སྦྱིན་གང་བ་བཟང་པོ༔ གནོད་སྦྱིན་མོ་ཤ་ཟ་རལ་པ་ཅན༔ རྒྱལ་པོ་ལི་བྱིན་ཧར་ལེགས༔ བཙན་གྱི་ཡམ་ཤུད་དམར་པོ༔ དམུའི་དམུ་རྗེ་བཙན་པོ༔ ཐེའུ་རང་གི་རྡོ་རྗེ་ལེགས་པ༔ འགོང་པོའི་ཁུ་ལེ་ལག་དགུ༔ དམ་སྲིའི་རྐང་ལག་རིང་པོ༔ ཀླུའི་སྡེ་དཔོན་ཀླུ་རྒྱལ་གཞོན་ནུ་གཏུམ་པའོ༔
ལྔ་པ་ལྷ་འདྲེའི་རྒྱུ་ངེས་པ་ཅན་གང་ལས་གྲུབ་པ་ནི༔
སྤྱིའི་རྒྱུ་ནི། མི་དགེ་བ་བཅུའོ༔ ཁྱད་པར་དུ་རེ་རེར་གྲུབ་པ་ནི༔ རྒྱུ་ཞེ་སྡང་ལས་གྲུབ་པའི་གཤིན་རྗེ༔ འདོད་ཆགས་ལས་གྲུབ་པ་མ་མོ༔ ལོག་ལྟ་ཉི་ཤུ་ལས་མུ་སྟེགས༔ གཏི་མུག་ལས་བདུད་ཕོ་མོ༔ བརྣབ་སེམས་ལས་ལྷ༔ གནོད་སེམས་ལས་གནོད་སྦྱིན་ཕོ་མོ༔ དམ་ཚིག་ཉམས་པ་ལས་རུ་དྲ༔ ཡང་ན་གཟའ་འཇིག་རྟེན་པ༔ སྲོག་བཅད་པས་སྲིན་པོ་ཕོ་མོ༔ ཕྲག་དོག་ལས་བཙན༔ ཆགས་པ་ལས་རྒྱལ་པོ༔ ང་རྒྱལ་ལས་དམུ༔ སེར་སྣ་ལས་ཐེའུ་རང་༔ ལེ་ལོ་ལས་འགོང་པོ༔ ཚུལ་ཁྲིམས་ཉམས་པ་ལས་དམ་སྲི༔ ཀླུ་ནི་གཏི་མུག་ལས་བྱུང་ངོ་༔
དྲུག་པ་རྟགས་ངེས་པ་ནི༔
དེ་ལྟར་དྲེགས་པ་ཅན་ཀུན་ལོག་ལྟ་མི་འདྲ་བ་རེ་རེ་ལས་གྲུབ་པས་ན༔ ལུས་དང་རྒྱན་ཆ་ལུགས་འདྲ་མིན་རེ་རེ་ཡོད་དེ༔ བསྟོད་བསྐུལ་ནས་ཇི་ལྟར་བཤད་པ་ལྟར་རོ༔ དེ་དག་ཀྱང་འཇིག་རྟེན་འདས་པའི་བདེ་བ་མ་མྱོང་ཡང་༔ ཡིད་ཀྱི་གཟུགས་ཅན་མངོན་ཤེས་ལྡན་པ༔ རྫུ་འཕྲུལ་གྱི་མཐུ་མངའ་བ༔ དམ་ལྡན་གྱི་གྲོགས་བྱེད་པའོ༔ ཕལ་ཆེར་སྲིད་གསུམ་དབང་བྱེད་པའོ༔ ལ་ལ་རེ་རེ་གླིང་རེ་ལ་དབང་བ་ཡོད་དོ༔ ཁྱད་པར་གཤིན་རྗེའི་ལྟོ་ན་སྲིད་གསུམ་གནས་སོ༔ དང་པོ་རཱ་ཧུ་ལའོ༔ ཚེ་ནི་ལ་ལ་བསྐལ་པ་གསུམ་ཙམ༔ ལ་ལ་ནི་རེ་རེ་སྟེ་ངེས་པ་མེད་དོ༔ ཐ་མ་ནི་ཡེ་ཤེས་ལྷའི་ཞལ་མཐོང་བ་ཀུན་ལུང་བསྟན་པ་ལྟར་བྱང་ཆུབ་ཐོབ་བོ༔ ལ་ལ་ངན་སོང་དུཿཁ་བརྒྱུད་པ་ཡང་ཡོད་དོ༔ མཆོད་རྫས༔ རྟེན་རྫས༔ གཟིར་རྫས་སོ༔ དང་པོ་མཆོད་རྫས་གསང་སྔགས་སྤྱི་དང་མཐུན༔ གཉིས་པ་རྟེན་རྫས་ནི༔ སྤྱི་སྒོས་གཉིས་ལས༔ སྤྱི་དང་པོ་རྫས་བྲུབ་ཁུང་བསྙེན་སྒྲུབ་དལ་ལམ་སྟེང་དུ་ནི༔ ཁྲི་སྟེང་གཏོར་མ་མདའ་མོ་བྱ་རྒོད་དར་སྣ་ལྔས་བརྒྱན༔ མདའ་དེ་ཡི་མགུལ་པར་ནི་སྦ་དཀར་རམ་ཤིང་༔ ཕུར་པ་དང་ཙཀྲ་སོགས་སོ༔ གཞན་ཡང་རང་རང་མཐུན་པའི་རྫས་དང་སྙིང་ནི༔ མོན་དང་རྟ་ནག་བྱ་རོག་སྙིང་༔ གཤིན་རྗེའི་རྫས་སུ་ཤེས་པར་བྱ༔ དེའི་རིགས་འགྲེས་སོ༔ དེ་ལྟར་དམ་རྫས་ཚོགས་པ་ན༔ མ་བསྒྲུབས་ཀྱང་དྲེགས་པ་ཐམས་ཅད་རང་བཞིན་གྱིས་འདུ་བར་ངེས་པ་ཡིན་ཏེ། དཔེར་ན། ཤ་ཡིབ་རུལ་ལ་སྦྲང་བུ་འདུ་བ་ཇི་བཞིན་ནོ༔ གསུམ་པ་གཟིར་རྫས་ལ་རྣམ་པ་བདུན༔ དང་པོ་སྒྲུབ་གནས་བསྟན་པ་དང་༔ བྲུབ་ཁུང་ལིངྒ་བླ་རྡོ་དང་༔ མི་མཐུན་གཉེན་པོ་གཟིར་བའི་རྫས༔ ཐུན་རྫས་བརྡེག་པའི་དུས་བདུན་ནོ། །དེ་ཡི་དང་པོ་གནས་ལ་རྣམ་པ་གཉིས༔ སྤྱི་དང་བྱེ་བྲག་འདི་ལྟ་སྟེ༔ སྤྱིར་ནི་དྲག་པོ་སྒྲུབ་པའི་གནས༔ དུར་ཁྲོད་ཡ་ང་འབྱུང་པོའི་གནས༔ ས་མཁར་བཙན་པོ་ཆུ་དང་ཤིང་འཛོམ་དང་༔ ཕས་ཀྱི་རྒོལ་བས་མི་ཚུགས་གནས་ཁང་གཅེས༔ ཁྱད་པར་དྲེགས་པ་ནི་ཕོ་རྒྱུད་རྣམས་རི་གསུམ་འདུས་པའི་རྩེར༔ མོ་རྒྱུད་ལུང་གསུམ་འདུས་པའི་མདོ་དང་ནི༔ རྒྱ་མཚོ་ཆེན་པོའི་དྲུང་དུའོ༔ གཤིན་རྗེ་བྲག་ནག་གཟའ་བདུད་ཀྱང་དེ་དང་འདྲ༔ དེ་སོགས་རིགས་འགྲེས་སོ། །གཞན་ཡང་གཟའ་སྐར། ཐེབས་ལྡོག དུས་ཚོད་ཀྱང་ངོ་༔ གཉིས་པ་བྲུབ་ཁུང་བཅའ་བ་འདི་ཡང་ལྷོ་ནུབ་ཏུ་ལས་སྦྱོར་རྐྱང་པ་བྱས་ཀྱང་རུང་བ་ལྟར་ཏེ༔ དགྲ་བོ་ཁམ་ས་ཕུང་ཤུལ་གྱི་ས་སོགས་དུག་ཆུས་སྦྲུས་ལ་བཅའ་བ་དང་འཁོར་ལོ་བྲི་བ་སོགས་བྱའོ། །འདྲེ་ཡི་ལིངྒ་དེ་ལ་རྣམ་པ་གཉིས་ཡོད་དེ༔ དྲེགས་པ་གཟིར་བའི་ལིངྒ་དང་༔ དགྲ་ལ་གཤེད་དུ་དབབ་པའི་ལིངྒའོ། །དགྲ་འདྲེ་གང་ཡིན་རྒྱན་མེད་ལག་ཆ་ཕྱག་མཚན་མེད་པ་གཅེར་བུ་ཉམ་ཐག་པའི་ཚུལ་ཅན་ཕྲད་མའོ༔ གཞི། དུས། སྣག་ཚ། སྨྱུ་གུ། རྟེན། གནས། བྲི་མཁན། ཚད་རྣམས་སོ། །བྲི་ཚུལ་སོགས་སོ༔ གསུམ་པ་གཟིར་བྱེད་འཁོར་ལོའི་སྟེང་དུ་བཞག བླ་རྡོ་འདི་ལྟ་སྟེ༔ སྤྱི་དང་བྱེ་བྲག་གཉིས་སུ་ཤེས༔ སྤྱི་ལ་གྲི་ལྕགས་སྡིག་པ་སོར་བཞི་པའི༔ ནང་རང་བཞིན་དྲག་པོ་བཙན་ཐབས་གསུམ༔ སྟེ་མཚལ་དུག་ཁྲག་བཙན་དུག་གོ །ཁྱད་པར་གཟའ་བདུད་ཡ་མ་བདུད་ཀྱིའོ༔ གོང་གི་གྲི་ལྕགས་དེའོ། །མ་མོར་བུད་མེད་བརླ་གཡོན་རྐང་༔ དེ་སོགས་གཞན་ལའང་ཡོད་དོ༔ དེ་རྣམས་རང་རང་སྲོག་ཡིག་དང་བཅས་པའོ། །མི་མཐུན་རྫས་ཀྱིས་གཟིར་བ་ལ༔ གཉིས། སྤྱི་དང་བྱེ་བྲག་གོ །སྤྱི་ལ་བཙན་དུག་ར་དུག་ཐང་ཕྲོམ་གསུམ༔ རྡོ་རྗེ་དང་ནི་ཕུར་པ་དང་༔ དུག་སྣ་ཚོགས་དང་ཐུན་སྣ་ཚོགས༔ རེ་བར་བསྟུམས་ལ་སོ་སོའི་འཁོར་ལོར་མནན༔ ཁྱད་པར་གཟིར་བ་གྲི་ཁྲག་ལ༔ མ་མོ་ཡུག་སའི་མངལ་ཁྲག་གོ༔ དེ་སོགས་སོ་སོར་གཉེན་པོ་རེ་རེ་ཡོད་ཅིང་ཕྱག་ལེན་དུས་ཚོད་དང་བཅས་པའོ། །ཡང་སྔགས་དང་སྔགས་ཀྱི་རྣོ་སོ་སོགས་མང་ངོ་། །གཞན་ཡང་གཟིར་བྱ་དགྲ་བགེགས། །གཟིར་བ་རབ་སྐུ་གསུམ་དོན་རྟོགས་ཀྱི་སྔགས། འབྲིང་ཡི་དམ་བསྙེན་རྟགས་རྫོགས་པས་སྔགས་དང་ཏིང་འཛིན། ཐ་མ་རྟགས་མེད་བསྙེན་རྫོགས་དེས་རྫས་སྔགས་ཏིང་འཛིན་གསུམ་ཀས་སོ། །སློབ་དཔོན་དང་། སློབ་བུའི་མཚན་ཉིད་དང་། རྣལ་འབྱོར་པའི་མཚན་ཉིད་དོ། །པོ་ནི་རྣལ་འབྱོར་བདག །སྐུ་གསུམ་གྱི་དོན་དང་ལྡན་པ་གཅེས༔ གཟིརབྱེད་རྫས་སྔགས་ཏིང་འཛིན་ནོ༔ དེ་དག་གི་དོན་མཐའ་ཡས་སོ། །འདིར་མ་གསུངས་ཀྱང་།
ཞར་བྱུང་བསྒྲལ་བྱ་ཉམས་པ་བདུན་ལྡན་བསྟན་པ་ནི། ཕུར་པ་མྱང་འདས་ཀྱི་རྒྱུད་ལས། སྲོག་དོན་བཀའ་དམ་ལས་ཀྱིས་ཉམས། །མཚན་མས་ཉམས་པར་གྱུར་པ་དང་། །འདོད་པར་གྱུར་པས་ཉམས་དང་བདུན། །བསྒྲལ་བྱའི་དམིགས་ཀྱི་དམ་པར་བཤད། །ཅེས་གསུངས་སོ།།
ཆས་ནི། ཕུར་པ་མྱང་འདས་རྒྱུད་ལས། སྔགས་པ་རྒྱན་དང་ཆས་ཀྱི་རྫས། །གླང་ཆེན་ཀོ་རློན་ཞིང་གི་ཤུན། །སྟག་གི་ཤམ་བུ་སྦྲུལ་གྱི་རྒྱན། །ཐལ་ཆེན་ཞག་དང་རཀྟའི་རྒྱན། །ཞེས་སོགས་ཆས་དང་ཡོ་བྱད་དགོས་པའི་རྫས་རྣམས་ཉེ་བར་བསྡོགས། དངོས་བསྟན་གྲོགས་རྣམ་པ་ལྔ་སོགས་ནི། ཆོས་དབྱིངས་ཡེ་ཤེས་སོགས་གྲོགས་ལྔ་བསྟེན། ཞེ་སྡང་སོགས་དུག་ལྔ་སྤང་། ཞེ་སྡང་སོགས་མ་འདྲེས་པའི་མེ་ལོང་ཡེ་ཤེས་སོགས་མཛེས་བྱེད་ཀྱི་རྒྱན་ལྔ་གདགས། སྦས་དོན་ཡང་དག་པའོ། །ཚེ་ལུང་གསུམ་ཁྲུས་ལུང་གསུམ་ཞེས་པ་ནི། བཀའ་མའི་ས་ཕུར་ལྟར་ན། ཚེ་ཁྲུས་ཀྱི་དགོངས་པས་བརྟེན་པ་དབྱིངས་སུ་བསྒྲལ་བ་ནི། གསལ་བ་གསུམ་དང་ལྡན་པ། ལོག་རྡུགས་འབྱམས་གསུམ་དང་བྲལ་བ། དགོངས་པ་རྣམ་གསུམ་དང་ལྡན་པ། ཁྲུས་ལུང་གསུམ།
ཚེ་ལུང་གསུམ་གྱི་དགོངས་པས་འདེབས་དགོས་ཤིང་། དེའང་གསལ་བ་གསུམ་ནི། གདབ་ལས་དཀྱུས་ལ་སྲས་མཆོག་གི་ཕུར་བུ་དང་། སྒྲུབ་པ་ཆེན་པོར་ཕུར་ཁྲོམ་གྱི་རྫས་དཀྱིལ་གཙོ་བོ་སྲས་མཆོག་ལའང་དཀྱིལ་འཁོར་གསུམ་ག་རྫོགས་པའི་གཙོ་བོ་ཉིད་ཡཀྴ་ཀྲོ་དྷའི་ངོ་བོར་གྱུར་པས་རང་རྡོ་རྗེ་གཞོན་ནུ་གདབ་པ་ཡིན་ཞིང་། གཟས་པ་པོ་ནི་མདུན་དུ་མངོན་སུམ་ལྟ་བུར་གསལ་བའོ། །དགོངས་པ་གསུམ་ནི། ཨ་དཀར་བྱ་དཀར་གྱི་དགོངས་པ། ཐུགས་རྗེ་འབྲེལ་ཐག་གི་དགོངས་པ། གདུང་བ་ལུ་གུ་རྒྱུད་ཀྱི་དགོངས་པའོ། །དང་པོ་ནི། ཨོཾ་ལྃ། ཧཱུྃ་ལྃ། སཏྭཾ་བྷཱ་ཡ་ནན། མོ་ཧཾ་གྷཱ་ཏ་ཡ། བྷ་ག་ཝཱན། ཧྲཱིཿཥྚིཿབི་ཀྲྀ་ཏ་བཛྲ་ཧཱུྃ་ཀཱ་ར་ཧཱུྃ། ཨོཾ་བཛྲ་ཀཱི་ལི་ཀཱི་ལ་ཡ་ཛཿཧཱུྃ་བཾ་ཧོ༔ སརྦ་བིགྷྣཱན་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཅེས་པའི་སྔགས་འདིས་དཀྱིལ་འཁོར་གསུམ་གྱི་སྤྱི་བོར་ཧཱུྃ་ཀཱ་ར་དཀར་པོ། དེའི་སྤྱི་བོར་ཨ་དཀར་པོ། ཕུར་པའི་རྩེ་མོར་ཡང་ཨ་དཀར་པོས་ཉེ་བར་བརྒྱན་པ། གཟས་པ་པོའི་སྙིང་གར་ཡང་རྣམ་པར་ཤེས་པའི་ངོ་བོ་ཨ་དཀར་པོ་གསལ་བ་ནི་ཨ་དཀར་བྱ་དཀར་གྱི་དགོངས་པའོ། །གཉིས་པ་གོང་གི་སྔགས་ཀྱིས་སླར་ཡང་ཧཱུྃ་ཀཱ་ར་ཡབ་ཡུམ་ཨ་དང་བཅས་པ་འོད་དུ་གྱུར་པས་དཀྱིལ་འཁོར་གསུམ་ཡོངས་སུ་གང་ཞིང་བདག་གི་སྡིག་སྒྲིབ་སྦྱོང་བར་བྱེད་པ་དང་། ཕུར་པ་གཟས་པོའི་སྙིང་གར་དྲིལ་བས་ཕུར་རྩེའི་ཨས་བསྒྲལ་བྱའི་དོན་བྱས་ཤིང་། བདག་དང་གཟས་པ་པོ་ཕུར་བུ་གསུམ་དགོངས་པ་གཅིག་གིས་འབྲེལ། དམ་ཚིག་གཅིག་གིས་འབྲེལ། ཆོས་ཉིད་གཅིག་གིས་འབྲེལ་བར་སྣང་བས་ན་ཐུགས་རྗེ་འབྲེལ་ཐག་གི་དགོངས་པ་ཞེས་བྱའོ། །གསུམ་པ། སྙིང་རྗེས་བསྒྲལ་བའི་དམ་ཚིག་ནི། །ཞེས་སོགས་གསུངས་པ་ལྟར། སྤྱིར་སེམས་ཅན་ཐམས་ཅད་སྙིང་རྗེ་ཆེན་པོའི་བློས་མི་གཏོང་ཞིང་། སྒོས་ལས་ངན་ཅན་འཁོར་བར་མི་གཏོང་བས་ན་གདུང་བ་ལུ་གུ་རྒྱུད་ཀྱི་འབྲེལ་བའི་དགོངས་པ་ཞེས་བྱ་བ་སྟེ་ཁྲུས་ལུང་ངོ་། །
ཚེ་ལུང་ལའང་གསུམ་སྟེ། བྱུང་ཚོར་གྱི་སྒོ་དགག་པ། སེམས་ཀྱི་དབྱིངས་དབྱུང་བ། ཀུན་གཞི་རྩད་ནས་གཅོད་པའོ། །དང་པོ་༼བྱུང་ཚོར་གྱི་སྒོ་དགག་པ༽ནི།
གོང་གི་སྔགས་ཀྱིས་ཕུར་པ་མིག་ལ་དྲིལ་བས་གཟུགས་ཀྱི་བྱུང་ཚོར་བཀག རྣ་བ་ལ་དྲིལ་བས་སྒྲའི་བྱུང་ཚོར་བཀག སྣ་དྲི། ལྕེ་རོ། ལུས་རེག་བྱ་བཅས་པ་བཀག་ནས་སྒོ་ལྔའི་རྣམ་ཤེས་གུར་གྱི་ཆོན་ཐག་བསྡུས་པ་བཞིན་དུ་ཀུན་གཞི་ལ་འུབ་ཀྱིས་བསྡུས་པའི་བྱ་བ་བྱེད་པའོ། །
གཉིས་པ་སེམས་ཀྱི་དབྱིངས་དབྱུང་བ་ལའང་གསུམ་སྟེ། དང་པོ་ཕཊ་དྲལ་བ། གཉིས་པ་གནད་སླེབ་པ། གསུམ་པ་རྟོག་བླང་བའོ། །དང་པོ་ནི།
གོང་གི་སྔགས་ཀྱིས་ཕུར་པའི་རི་རབ་ཀྱིས་བསྡིགས་པས་གཟས་པ་པོའི་ཤ་ཁྲག་དང་སྙིང་དཀར་ནག་དབྲལ་བ་ནི་ཕཊ་དྲལ་བའོ། །གཉིས་པ་ཕུར་བའི་འོད་ཀྱིས་སྙིང་དཀར་ནག་གི་མཚམས་ནས་ཁྲག་གི་སྦལ་པ་མཐེ་བོང་ཙམ་ཡོད་པ་བསྲེགས། དེའི་ནང་ན་དྭངས་མ་རྣམ་པ་གསུམ་ཡོད་དེ། ཁྲག་གི་དྭངས་མ་མཚལ་ལྕོག་ལ་འདྲ་བ་དང་། རྩའི་དྭངས་མ་རྒྱུས་པ་བལྡད་པ་འདྲ་བ་དང་། དབུགས་ཀྱི་དྭངས་མ་གསེར་ས་འོག་ཏུ་སྦས་པའི་རླངས་པ་ཙམ་སྟེ། གསུམ་ཡོད་པ་དེ་གསུམ་གྱི་དབུས་ན་ཀུན་གཞིའི་རྣམ་པར་ཤེས་པ་ཡི་གེ་ཨ་ཐུང་གི་ཚུལ་དུ་སེམས་ཅན་ཐམས་ཅད་ལ་ཡོད་པས། དེ་ལ་སྔགས་དང་བཅས་ཏེ་ཕུར་པ་གཡེངས་པས་དེ་དག་གི་དབུས་སུ་ཕུར་པ་ཐོགས་པ་མེད་པར་ཐལ། གསུམ་པ་སྔགས་ཀྱིས་ཕུར་པ་གདེངས་པས་རྣམ་ཤེས་ཨ་ཐུང་དེ་ཉིད་རྡོ་ཁབ་ལེན་ལ་ལྕགས་འདུ་བ་བཞིན་ནམ། བྱེ་ཚན་ལ་མར་ཐིམ་པ་བཞིན་དུ་ཕུར་པའི་རྩེ་མོར་འདུས་པར་གསལ་བའོ། །
གསུམ་པ་ཀུན་གཞི་རྩད་ནས་བཅད་པ་ནི།
དེའི་འོག་ཏུ་དེའི་ཤུལ་ན་ཕུར་པ་གཞན་གྱིས་བཏབ་ལ་བཞག་སྟེ་དེའི་རྣམ་ཤེས་ལྷོད་པ་མེད་པར་བྱས་པ་ནི་ཀུན་གཞི་རྩད་ནས་གཅོད་པ་ཞེས་བྱའོ། །ཕུར་པའི་རྩེ་མོར་དམིགས་ཡུལ་གྱི་རྣམ་ཤེས་ཨ་བཀྲག་དང་ལྡན་པ་རིག་པ་ཚེ་དང་བསོད་ནམས་དང་བཅས་པ་ཚུར་བདག་ལ་གོང་གི་སྔགས་ཀྱིས་བསྡུས་པས་ཁོའི་ཚེ་བསོད་ཐམས་ཅད་རང་ལ་ཐིམས་པས་བཀྲག་མདངས་གཟི་བརྗིད་དང་ལྡན་པར་གྱུར་པ་ནི་བདག་གི་ཚེ་ལུང་དུ་བཤད་ལ། དེ་ནས་མེ་འབར་བ་ལ་ཤིང་བསྣན་པ་དང་མཚུངས་པར་རང་ཉིད་ཚེ་བསོད་དང་ལྡན་པར་འགྱུར་བའོ། །དེས་ན་ཡུལ་གྱི་ཚེ་བསོད་རང་ལ་ཐོབ་པས་བདག་མི་ཕམ་ལ། བདག་གིས་ཡུལ་གྱི་སྒྲིབ་པ་སྦྱངས་པས་དགྲ་མི་ཕམ་པ་སྟེ་གཉིས་ཀ་འཚེངས་པ་ཡིན་ནོ། །དེ་ནས་རྣམ་པར་ཤེས་པ་ཨ་ཐུང་གི་རྣམ་པ་ཅན་དུ་གྱུར་པ་ཕུར་རྩེས་བླངས། རང་ལྷའི་ཐུགས་ཀའི་ཡེ་ཤེས་ཀྱི་རླུང་ཧར་གྱིས་བྱུང་སྟེ་དེས་བཏེགས་ནས་མེ་སྟག་དྲག་པོ་ཡལ་བ་བཞིན་འོག་མིན་རིགས་ལྔ་ཡབ་ཡུམ་གྱི་སྦྱོར་མཚམས་སུ་བསྐྱལ་ཏེ་རིགས་ལྔའི་སྲས་སུ་སྐྱེ་བར་བྱེད་པ་ནི་རྟེན་འབྲེལ་ཟབ་མོའི་ཁྱད་པར་གྱི་མཐུ་ལས་དེ་ལྟར་འགྱུར་བའང་ངེས་པའི་གསང་བ་ཟབ་མོ་དང་། ཆོས་ཉིད་ཀྱི་བདེན་པའི་བྱིན་གྱི་རླབས་ཀྱིས་སོ། །དེ་ནས་གནས་སྤར་བའི་ཆོ་ག་ཞེས་གསང་སྔགས་ཀྱི་ཁྱད་ཆོས་བླ་ན་མེད་པ་ཡིན་པའི་ཕྱིར། ཚེ་ལུང་དང་ཁྲུས་ལུང་གི་དགོངས་པ་མ་ཤེས་ན་ཤན་པ་དང་ཁྱད་མེད་པར་སློབ་དཔོན་པདྨའི་ཞལ་སྔ་ནས་འདོམས་པར་མཛད་པ་ཡིན་ནོ། །
གཏེར་མ་རཏ་ཕུར་ལྟར་ན། གསལ་བ་གསུམ་ནི་སྤྱི་དང་འདྲ། ཁྲུས་ལུང་གསུམ་ནི་བསྐུལ་བའི་རྗེས་སུ། བདག་དང་ཕུར་བུའི་ཁྲུས་ནི། བདག་ཉིད་རྩ་བ། ཕྱོགས་བཅུ་ཁྲོ་བོ། ཕུར་པ་རྫས་ཏེ་དཀྱིལ་འཁོར་གསུམ་གྱི་སྐུ་གསུང་ཐུགས་ཀྱི་གནས་ཐམས་ཅད་དུ་ཨ་དཀར་རེར་ཕྲེང་བརྒྱུས་ལྟར་གསལ། ཨ་དེ་དག་ལས་འོད་ཟེར་འཕྲོས་པས་ཕྱོགས་བཅུའི་རྒྱལ་ཀུན་སྤྱན་དྲངས། ཨ་དཀར་པོར་གྱུར། དཀྱིལ་འཁོར་གསུམ་ལ་ཐིམ། སྒོ་གསུམ་དང་ཤེས་སྒྲིབ་སྦྱངས། གཟུང་འཛིན་མཚན་མ་ལས་གྲོལ། གསང་གསུམ་བདེ་ཆེན་བྱང་ཆུབ་ཀྱི་སྲས་སུ་གྱུར། ཨོཾ་ལཾ་སོགས་སྔགས་བརྗོད། གཟས་པོའི་ཁྲུས་ནི། ཡང་དཀྱིལ་འཁོར་གསུམ་གྱི་ཐུགས་ཀ་ནས་འོད་ཟེར་ཨའི་རང་བཞིན་ཅན་གྱིས་རྒྱལ་བ་མཆོད། འགྲོ་དོན་བྱས། ཚུར་འདུས་གཟས་པོའི་སྒོ་གསུམ་ལ་ཐིམས་པས་ཨའི་འོད་ཀྱིས་བག་ཆགས་ངན་པའི་སྒྲིབ་པ་སྦྱངས། བསྒྲལ་བའི་དུས་ལ་བབས། སྙིང་ནང་གི་ཀུན་གཞིའི་ངོ་བོ་ཨ་དཀར་པོ་བཀྲག་མདངས་དང་ལྡན་པ་གསལ་བར་གྱུར། ཨོཾ་ལཾ་སོགས་སྔགས་ཚར་གཅིག་བརྗོད། ཕུར་རྩེ་ལིངྒར་གཟིར། ཚེ་ལུང་གསུམ་ནི། དང་པོ་ཀུན་གཞི་རྩད་བཅད་པ་ནི། བསྐུལ་བ་གོང་ལྟར་བྱས་རྗེས། གཟས་པོའི་སྙིང་གར་ཚེ་སྲོག་རྟེན་ཁྲག་རླུང་བྱི་ཆུང་མགོ་ཙམ་ཞིག་གི་ནང་ན། ཚེ་རྟེན་བ་རྒྱ་ལྟ་བུས་བསྟུམས་པའི་ཨ་འོད་ཀྱི་ཐིག་ལེའི་དབུས་སུ་ཀུན་གཞི་ནྲྀ་དུད་ཁའི་གཟུགས་སུ་གནས་པ་ལ། ཁོའི་བཀྲག་མདངས་ཀུན་འདུས་དེར་ཕུར་པ་བཏབ་པས་སྒོ་ལྔའི་རྣམ་ཤེས་གུར་ཆོན་བསྡུས་པ་བཞིན་འུབ་འདུས་ཕུར་བུར་ཐིམས་པས་བྱུང་ཚོར་གྱི་སྒོ་བཀག་པར་གྱུར། ཡང་སྔགས་བརྗོད། གཉིས་པ་གསང་བའི་སྒོ་དགག་པ་ནི། ཕུར་བུ་བཏབ་པས་སྙིང་གའི་རྩ་ཆེན་བཞི་བཅད། སྲོག་རྟེན་ཁྲག་རླངས་དང་། ཚེ་རྟེན་བ་རྒྱ་འདྲ་བ་ལོང་གིས་བཤིགས་ནས་དྭངས་མའི་ཐིག་ལེར་རེག་པས་ཉོན་ཡིད་རྡོ་ཚན་ལ་ཆུ་ཐིགས་འདྲིལ་བ་བཞིན་ཏོག་གིས་བསྐམ་པས་ཉོན་མོངས་རྩད་བཅད་པར་གྱུར། ཨོཾ་ལཾ་སོགས་སྔགས་བརྗོད། ཕུར་པས་སྙིང་ག་ཕུག གསུམ་པ་སེམས་ཀྱི་དབྱིངས་ཕྱུང་བ་ནི། ཡང་ཕུར་རྩེའི་ཐིག་ལེ་ཧཱུྃ་གིས་ནྲྀ་ཐིག་ལེ་ཡར་ཁབ་ལེན་རྡོར་ལྕགས་འདུས་པ་བཞིན་བསྡུས་པས་ཕུར་རྩེར་དཀར་ཡེ་རེ་གནས་པ་རང་ལ་བསྟན་པས་སྙིང་ག་ཧྲིལ་གྱིས་ཐུགས་སྲོག་ལ་ཐིམས་པས། བཀྲག་དང་གཟི་མདངས་འབར་ཞིང་རྡོ་རྗེའི་ཚེ་སྲོག་དང་གཉིས་སུ་མེད་པའི་བྱང་ཆུབ་སེམས་སུ་གྱུར། ཨོཾ་ལཾ་སོགས་བརྗོད།
རྟེན་གཞི་བཅོམ་པ་ནི། སྲས་མཆོག་སྒོ་མ་ཁྲོ་མོ་བརྒྱད། ཁྲོ་བོ་བཅུ་དང་ཁྲོ་མོ་གཉིས། །དམ་ཅན་ལ་སོགས་རིམ་བཞིན་ནོ། །ཞེས་ཕུར་པ་གདབ་པས་སྒོ་གསུམ་བསྒྲལ་ལོ། །གཅིག་ཀུན་གྱི་གཞུག་ལ་གདགས་པ་ནི། ཞལ་བསྟབ་བོ།།
མཇུག་བསྡུ་གསོ་བ་གསུམ་ནི། དྲག་པོའི་རྣམ་སྨིན་རྒྱུད་ལ་མི་གོས་ཕྱིར་བདག་གསོ་སྟེ། ཆོས་ཉིད་ཀྱི་བདེན་པའོ་སོགས་དང་། ཀཱི་ལ་ཡ་བརྒྱ་རྩ་བརྒྱད་བཟླས། སྔར་ཕུར་བུ་བཏབ་པའི་ལྷ་ཀུན་རང་ཐིམ་ཆེ་བཙན་འགྲན་ཟླ་བྲལ་བར་གསལ། ཕྱག་མཚན་ལྷ་རྣམས་གཟིར་མནན་གྱི་ལས་སྦྱོར་གྱིས་བསོད་ནམས་ཀྱི་དོན་དུ་མི་རུང་བའི་ཕྱིར་བཟོད་གསོལ་ཕུར་བུ་གསོ་བ་སྟེ། སྔར་བཏབ་སྲས་ཕུར་ལག་གཉིས་བཟུང་ལ་ཀཱི་ལ་ཡ་ཉེར་གཅིག་བཟླ་ཞིང་ཀླད་ལ་ལན་གསུམ་བསྐོར་བས་ཁམས་གསུམ་ཕུར་བུས་གང་། དེ་ཀུན་སླར་འདུས་སྟོད་ཁྲོ་བོ་ཞལ་གསུམ་ཕྱག་དྲུག་སྨད་ཕུར་བུའི་རྣམ་པ་ཅན་རི་རབ་ལྟར་ཆེ་བརྗིད་ལྡན་པ་ཡེ་ཤེས་མེ་འབར་ཀློང་ན་གཟི་བྱིན་ལྡན་པར་གསལ། སྙིང་རྗེ་བྱང་སེམས་ཀྱིས་ཟིན། བསྒྲལ་བྱར་ཕན་གདགས་སྐྱོབ་ཕྱིར་གཟས་པོ་གསོ་བ་སྟེ། ཛཿཧཱུྃ་བྃ་ཧོཿས་སླར་ཡང་ཡེ་ཤེས་པ་བཅུག་པའི་ཕུར་བསྒྲིལ་ཀཱི་ལ་ཡ་བཅོ་བརྒྱད་བཟླས་པས་ཕུར་བུའི་ཡེ་ཤེས་འོད་ཀྱིས་གཟས་པོའི་ཁམས་བཅོ་བརྒྱད་ཀྱིས་མཚོན་ལས་ཉོན་དྲི་མ་ཀུན་དག་ནས་སེམས་ཉིད་རྡུལ་བྲལ་དྭངས་མའི་ཡི་གེ་ཨའི་རྣམ་པར་གསལ། ཧཱུྃ་ཧཱུྃ་ཧཱུྃ་བདག་ཐུགས་ཡེ་ཤེས་སེམས་དཔའི་ཐུགས་སྲོག་འོད་ཟེར་བ་ཐག་གཟིང་བ་ལྟར་སྤྲོས་པའི་རྟར་ཨ་བསྐྱོན། ཕཊ་ཕཊ་ཕཊ། འོག་མིན་རྡོ་རྗེ་སེམས་དཔའ་ཡབ་ཡུམ་སྦྱོར་མཚམས་སུ་ཐིམ་སླར་ཀཱི་ལ་ཡ་བརྒྱ་རྩ་བརྒྱད་བཟླས། རྣམ་ཤེས་ཨར་གསལ་རྡོར་སེམས་ཐུགས་ཀར་ཐིམ་དབྱེར་མེད་བྱང་ཆུབ། སླར་དབུ་མའི་ལམ་བརྒྱུད་གསང་བ་ཡུམ་མཁར་བབས། གཞན་དོན་དུ་གཟུགས་སྐུ་རྡོར་སེམས་སྲས་ཀྱི་ཐུ་བོར་སྣང་བས་འགྲོ་བའི་དོན་བྱེད་པར་གྱུར།
མདོར་བསྡུ་ན། དམིགས་རྟེན་ལ་གཟས་པོ་དགུག་ཅིང་་ལྷ་དང་དབྱེ་བ། དྲག་པོའི་ཐུན་དབབ། སྙིང་གི་དྭངས་མ་ལྔ་འདུས་ཀྱི་སྲོག་འཕྲོགས་ཏེ་ལས་ངན་གྱི་བག་ཆགས་ཀུན་ཡེ་ཤེས་འོད་ཀྱིས་སྦྱོང་བ་ཁྲུས་ལུང་། ཕ་རོལ་པོའི་ཚེ་བདག་གི་གསོས་སུ་བསྟིམ་པ་ཚེ་ལུང་། དགྲ་བགེགས་རྣམས་འོག་མིན་ཏུ་རྒྱལ་བ་ཡབ་ཡུམ་གྱི་སྦྱོར་མཚམས་སུ་འཕང་སྟེ་རིགས་ཀྱི་སྲས་སུ་བསྒྱུར་བ་གནས་ལུང་ངོ་།།
ལོག་ལྟ་ཅན་བཅུ་ནི། ཞིང་བཅུ་ཡིན། མངོན་སྤྱོད་སོགས་ལས་ཕྲན་ཚེགས་སོང་ཟིན།
ཐུན་མོང་དེ་བཞིན་གཤེགས་པའི་སྤྱོད་ཡུལ་གྱི༔ ཐུན་མོང་གི་དངོས་གྲུབ་དང་༔ མཆོག་གི་ཕྲིན་ལས་བླ་ན་མེད་པའི་ཕུལ༔ མཆོག་གི་དངོས་གྲུབ་ལ་སྦྱོར་རོ། །བམ་སྒྲུབ་དངོས་ནི་དེང་སང་དཀོན་ཞིང་། རྗེས་སུ་མཐུན་པ་བམ་རྐང་སྐོང་སྒྲུབ་པ་སྟེ། ཚོགས་བམ་སྐོང་དུ་སྒྲུབ་པ། དེའང་མཚོ་སྐྱེས་སྙིང་ཐིག་ལས་ཚོགས་བམ་རྐང་སྒྲུབ་པ་ཀོང་སྤྲུལ་མཛད་པ་ཡོད་གསུངས། ཀོང་སྤྲུལ་རིན་པོ་ཆེའི་དགོངས་ཚིག་འདུན་ཡུམ་བཀའི་གཏེར་གཞུང་དུ་ཡོད་གསུང་། བམ་སྒྲུབ་སྐབས་རྟོག་པ་ཆུང་བ་ནི། འཛིན་རྟོག་ཆུང་། སྡུག་བསྔལ་ཕྲལ་བ་ནི། སྦྱངས་པ་ཚད་ལྡན་ནོ།
ར་ས་ཡཱ་ན་བཅུད་ལྡན། ཐུན་མོང་གི་རྫས་རྩ་བ་བརྒྱད་ལ་ཡང་ལྔ་སྟེ། སྔོན་བྱུང་གི ཕྱིའི། ནང་གི གསང་བའི། སྒྲུབ་པ་ལག་ལེན་གྱི་རྩ་བ་བརྒྱད་དང་ལྔའོ། །དང་པོ་སྔོན་བྱུང་གི་རྩ་བ་བརྒྱད་ནི།
སྔོན་དཔལ་ཆེན་པོས་མ་ཏྲཾ་རུ་དྲ་བསྒྲལ་བའི་ཟག་པ་རྒྱ་མཚོར་འཕང་བའི་རྒྱུ་ལས་བདུད་རྩི་ཐམས་ཅད་ཀྱི་ཕྱི་མོ་ཙནྡན་སྦྲུལ་གྱི་སྙིང་པོའི་སྡོང་པོར་གྲུབ་སྟེ། དེ་ཡང་སྡོང་པོ་ཙནྡན་སྨུག་པོ། རྩ་བ་མཱུ་ལ་པ་ཏྲ། ཡལ་ག་ལི་ཤི། ལོ་མ་གནྡྷ་པ་ཏྲ། རྒྱ་ཤུག་ལོ་མ། མེ་ཏོག་གུར་གུམ། འབྲས་བུ་ཛཱ་ཏི། ཐང་ཆུ་ག་པུར། ཤུན་པ་ཤིང་ཚར་སྣང་བ་ཞིག་འབྱུང་སྟེ། དེ་ཉིད་རྒྱལ་བ་ཀུན་གྱི་དམ་ཚིག་གི་རྫས་ཆེན་པོའོ། །
གཉིས་པ་ཕྱིའི་རྩ་བ་བརྒྱད་ནི།
གོང་དུ་ཙནྡན་སྦྲུལ་གྱི་སྙིང་པོར་རྫོགས་པའི་སྨན་སྣ་བརྒྱད་པོ་སོ་སོ་བ་དེང་སང་ཡོངས་སུ་གྲགས་པ་འདི་ཉིད་ཡིན་ནོ། །
གསུམ་པ་ནང་གི་རྩ་བ་བརྒྱད་ནི།
མཆོག་ཆེན་མི་ལ་ཚང་སྟེ་སྲིད་པ་ཆགས་པའི་རྩ་བ་ལྟེ་བ། གཟུགས་ཕུང་དབྱིངས་ཀྱི་ཤ་རུས་སྡོང་པོ། ཡལ་ག་ཡན་ལག་བཞི། ལོ་མ་སེན་མོ་སྐྲ་དང་བ་སྤུ། མེ་ཏོག་དབང་པོ་ལྔ། འབྲས་བུ་དོན་སྙིང་ལྔ། སྙིང་པོ་རྐང་མར་དང་ལྟ་བ་ཀླད་རྒྱུངས། ཤུན་པ་པགས་པའོ། །
བཞི་པ་གསང་བའི་རྩ་བ་བརྒྱད་ནི།
ཡབ་ཀྱི་རྒྱུ་བཞི་དང་། ཡུམ་གྱི་རྐྱེན་བཞི་སྟེ་བརྒྱད་ལས། དང་པོ་ནི། བྱང་ཆུབ་ཀྱི་སེམས་སྤྱི་བོར་ཧཾ་ཡིག་གི་རྣམ་པར་གནས་པ་ཀླད་པ། གཞུང་ལམ་རྒྱུངས་པ། བསྟི་བའི་སྒོ་གསང་བའི་འབྲས་བུ། གཤེགས་ཤུལ་རྡོ་རྗེའི་རྩ་བོ་ཆེ་སྟེ་བཞིའོ། །གཉིས་པ་ནི། པདྨ་རཀྟའི་ཕོ་བྲང་མཆིན་པ། གསོག་པའི་སྣོད་བུ་སྣོད། ལེན་པའི་གནས་པདྨའི་སྒོ། རྒྱུ་ལམ་པདྨའི་ཟེའུ་འབྲུ་དང་བཞི་སྟེ་བརྒྱད་དོ། །དེ་ལྟར་བརྒྱད་ཚན་གསུམ་པོ་དེ་དག་རེ་རེར་ཡང་སྐྱོབ་དང་གྲོགས་ལ་སོགས་པ་སོ་སོར་བརྒྱ་ཉེར་ལྔ་རེ་སྦྱར་དུ་ཡོད་པས། རྩ་བརྒྱད་སྟོང་ལ་སྦྱར་བའི་སྨན། ཞེས་འབྱུང་ངོ་། །
ལྔ་པ་སྒྲུབ་པ་ལག་ལེན་གྱི་རྩ་བ་བརྒྱད་ལ་ལྔ་ཚན་བརྒྱད་དེ། དེ་ཡང་གཙོ་བོ་ལྔ་ནི། དྲི་ཆེན། དྲི་ཆུ། བྱང་སེམས། རཀྟ། ཤ་ཆེན་གྱི་དྭངས་མ་གསུམ་གང་རུང་ངོ་༔ ཤ་ཆེན་གྱི་དྭངས་མ་གསུམ་ནི། རབ་མགོ་སྐྱེས་ཏེ་ཀླད་པ། འབྲིང་ཡན་ལག་ལས་སྐྱེས་པ་སྟེ་རྐང་མར། ཐ་མ་ཤ་ལས་སྐྱེས་པ་སྟེ་ཚིལ་ལོ། །སྙིང་པོ་ལྔ་ནི། བམ་གཙང་མའི་དབང་པོ་ལྔའོ། །འབྲས་བུ་ལྔ་ནི། དུད་འགྲོ་རྨིག་ཟླུམ། རྨིག་ལེབ། རྨིག་པ་ཁ་བྲག འདབ་ཆགས། ས་འོག་ན་གནས་པ་རྣམས་འཕྱི་བ་རྣམས་ཀྱི་ཤ་ལ་བཤད་དོ། །ཡོན་ཏན་ལྔ་ནི། ཁ་ཅིག་ཏུ་འབྲས་བུ་གསུམ་དང་། ཅུ་གང་། ལི་ཤི་ལྔ་ལ་བཤད་ཀྱང་། ཅུ་གང་། སིནྡྷུ་ར། ཨ་རུ་ར། སྤོས་ཆེན། ལྷང་ཚེར་རྣམས་རིམ་བཞིན་བྱང་སེམས་དཀར་དམར། ཤ་ཆེན། དྲི་ཆེན། དྲི་ཆུ་རྣམས་སུ་བཤད་པ་དོན་གྱིས་ཐོབ་བོ། །སྡུད་པ་ལྔ་ནི། བཞི་མཉམ་བཞི་མཉམ་པའི་དྲི་ཆེན་ལག་ལེན་བཞིན་སྦྱར་བ་སྟེ། སྡོམ་འབྱུང་ལས། འོ་མའི་སྟོན་ལ་སོགས་སྐྱེས་པའི། །ཙནྡན་སེར་པོ་ཡང་དག་བཟུང་ཞེས། སོགས་ཀྱིས་ཤེས་སོ། །གྱི་སྟེང་དུ་ཨ་མྲྀ་ཏའི་རྩ་བ་ཕབ་རྒྱུན། ག་པུར། གུར་གུམ། ཛཱ་ཏི། ཙནྡན་དཀར་པོ་དང་ལྔའོ། །དུལ་བ་ལྔ་ནི། ཨ་ག་རུ་ནག་པོ། དུ་རུ་ཀ། ལི་ག་དུར། དབང་ལག སུག་སྨེལ་དང་ལྔའོ། །དེ་རྣམས་ལ་སྨན་གཞན་དུལ་བའི་ནུས་པ་དང་ལྡན་པས་དུལ་བ་ཞེས་བཤད་དོ། །དགོས་དོན་ལྔ་ནི། རྡོ་རྗེ་རྒྱལ་པོ། རྡོ་རྗེ་རྒྱལ་ཐེབས། ཀརྨ་ཀིིངྐ་ར། ལས་བྱེད། གཟུང་མ་དང་ལྔའོ། །དགོས་ཆས་ལྔ་ནི། དཀྱིལ་འཁོར། མཆོད་པ། རྫས། ཡོ་བྱད། ཀ་པཱ་ལ་མཚན་ལྡན་དང་ལྔའོ། །བརྡའི་བདུད་རྩི་ལྔའམ། སྐྱོབས་སུ་གྲགས་པ། དྲི་ཆེན་གྱི་ཨ་རུ་ར། བྱང་སེམས་ཀྱི་ག་པུར། ཤ་ཆེན་གྱི་ཙནྡན་དམར་པོ། རཀྟའི་དུ་རུ་ཀ། དྲི་ཆུའི་གླ་རྩི་རྣམས་ཀྱང་སོ་སོར་གསོག སྨན་སྣོད་ལ་ཛཱ་ཏི། ག་པུར། ཙནྡན། གླ་རྩི། དུ་རུ་ཀ་དུ་རུ་ཀ་དངོས་ནི་ཟུར་པ་ཡིན་ཡང་། ཨ་གར་ནག་པོའི་རྩ་བ་དྲི་གཞན་ལས་ཀྱང་བཟང་བ་དེས་ཚབ་རུང་མཛད་དོ། །སྟེ་དྲི་ཡི་རྒྱལ་པོ་ལྔ་དང་། གུ་གུལ་ཚིལ་ཆེན་སྦྱར་བའི་དུད་པས་བདུག་གོ །ཚོལ་ལ་མཁས་པས་བཙལ། །ཞེས་པ་ནི། རིགས་བཟང་གི་ཁྱེའུ་གཙང་མ་ཁྲུས་བྱས་གོས་བཟང་པོ་དང་ལྡན་པས་ལྷག་པའི་ལྷ་དང་སྨན་གྱི་ལྷ་ལ་ཕྱག་བྱས་འཐུ་བར་བྱས་ལ་སྨན་རྣམས་ཚེས་བཟང་ལ་རྒྱ་བལ་སྨན་པའི་ཆས་ཅན་གསེར་དངུལ་གྱི་རིན་སྤྲོད་ཚུལ་བྱས་བཙལ། བསིལ་བ་ནི། མ་རུལ་མ་སད་པ་དང་། རླུང་གིས་ངད་པ་མ་ཡལ་བ་དང་། དུ་བ་སོགས་རྫས་གཞན་གྱིས་དྲིས་མ་སྦགས་པར་བྱའོ། །རིགས་དང་ཁ་དོག་གི་དབྱེ་བས་བཀོད། །ཅེས་པ་ནི། དབུས་སུ་བྱང་སེམས་དཀར་དམར་དང་། ག་པུར། ཤ་རཱི་རམ། ཅུ་གང་། ཐལ་ཀ་རྡོ་རྗེ། ཙནྡན་དཀར་པོ་སོགས་ཁ་དོག་དཀར་པོ། དུང་མུ་ཏིག་སོགས་རཏྣ། འབྲས་སོགས་མེ་ཏོག་དཀར་པོའི་རིགས། སྲོག་ཆགས་དཀར་པོའི་རིགས། ཨ་རུ་ར་སོགས་རོ་བསྐ་བའི་ཚོགས། བུར་སྦྲང་རྒུན་འབྲུམ་སོགས་མངར་བའི་རིགས། དེ་བཞིན་དུ་ཤར་དུ་དྲི་ཆེན། ཛཱ་ཏི། བ་རུ་ར། ཨ་ཀ་རུ་སོགས་ཁ་དོག་སེར་པོའི་ཚོགས། ལྷོར་མཱཾ་ས་སྣ་ཚོགས་ཁ་དོག་སྔོན་པོའི་རིགས། ནུབ་ཏུ་རཀྟའི་ཚོགས་དམར་པོའི་རིགས། བྱང་དུ་དྲི་ཆུ་སྣ་ཚོགས་ཁ་དོག་ལྗང་བའི་སྐོར་རྣམས།
གཞན་ཡང་དབྱིབས་ལ་རྡོ་རྗེ་འདྲ་བ་དབུས། འཁོར་ལོ་ཤར། རིན་ཆེན་ལྷོ། པདྨ་ནུབ། རལ་གྲི་འདྲ་བ་བྱང་། སྨན་གཅིག་ལ་མཚོན་ན། རྩ་བ་དབུས། ལོ་མ་ཤར། འབྲས་བུ་ལྷོ། མེ་ཏོག་ནུབ། སྡོང་བུ་བྱང་། གཞན་ཡང་དེས་མཚོན་ནོ།།
སྦྱོར་སྒྲོལ་གཉིས་མེད་ཀྱི་དགོངས་པས་བཏགས་ཤིང་བཙགས་སོགས་ཀྱི་དོན་ནི། དང་པོ་བཏགས་པ་ནི། དལ་གྱི་ཤར་དུ་སློབ་དཔོན་དཀྱིལ་འཁོར་ལ་ཞལ་གྱུ། གཟུང་མ་སློབ་དཔོན་ལ་ཕྱོགས་ཏེ་བར་དུ་སྨན་གཞོང་བཞག་པའི་འགྲམ་གཉིས་གཟུང་མས་འཛིན། སློབ་དཔོན་གྱིས་གཏུན་བུས་བརྡུང་བས། གཏན་པ་ཡུམ་གྱི་མཁའ་དབྱིངས་སུ། གཏུན་བུ་ཡབ་ཀྱི་རྡོ་རྗེའི་མཉམ་པར་སྦྱོར་མཚམས་ནས་བྱང་སེམས་དཀར་དམར་བདུད་རྩིའི་རང་བཞིན་དུ་བསམས་ལ་འཐག་པ་ནི་འདོད་ཆགས་སྦྱོར་བས་སོ། །ཡང་གཏུན་ཁུང་ཁྲོ་མོའི་ཨེ་དབྱིངས་སུ། གཏུན་བུ་ཁྲོ་བོའི་རྡོ་རྗེའི་ཐོ་བས་སྨན་གྱི་མི་མཐུན་དགྲ་བགེགས་རྡུལ་ཕྲན་བཞིན་བསམ་པ་ནི་ཞེ་སྡང་སྒྲོལ་བས་སོ། །ཡང་གཏུན་ཁུང་ཆོས་དབྱིངས་སུ་གཏུན་བུ་རིག་པའི་ཡེ་ཤེས་སྦྱར་བས་སྨན་རྣམ་རྟོག་གི་མཚན་མ་ཀུན་མཉམ་ཉིད་སྤྲོས་བྲལ་ཀློང་དུ་བསམ་པ་ནི་གཏི་མུག་སྦྱོར་སྒྲོལ་གཉིས་མེད་དོ། །དེ་ཀུན་ལ་སྔགས་ནི། ཨོཾ་བཛྲ་ཨ་མྲྀ་ཏ་སོགས་ཁོ་ནའོ། །དེ་བཞིན་དལ་གྱི་ལྷོར། སློབ་དཔོན་དང་གཟུང་མའི་བར་དུ་དལ་གྱི་ཁྱོགས་སྣེ་གཉིས་སོ་སོའི་སྐེེད་པར་བཏགས་ལ་ཚགས། ནུབ་ཏུ་བསྲེ། བྱང་དུ་དྲིལ་བུས་གཞལ་ཏེ་དར་གོས་དམར་པོའི་ཁུག་མར་བླུག སྟེང་འོག་ཏུ་ཕོ་མོའི་ཐོད་པ་མཚན་ལྡན་ལ་འཁོར་ལོ་རྩིབས་བཞིར་རིགས་ལྔ་ཡབ་ཡུམ་གྱི་ས་བོན་བཀོད། དར་གྱིས་དྲིལ། ཚོན་སྐུད་སྣ་ལྔས་རྒྱ་གྲམ་དུ་བཅིངས་ཏེ་སྟེང་དུ་རྡོ་རྗེ་རྒྱ་གྲམ་གྱིས་རྒྱས་གདབ། སྟེང་དུ་རིགས་ལྔའི་དབུ་རྒྱན། གཡས་གཡོན་དུ་ཐབས་ཤེས་རྡོར་དྲིལ། ཧཱུྃ་དང་པོ་སྐུ་གསུང་ཐུགས་ཀྱི་རྒྱ་སོགས་བརྗོད་དོ། །
དཀྱིལ་འཁོར་གསུམ་ལྡན་ནི། ཁྲོལ་སྒྲུབ་སྐབས་སུ། བདག་སྒྲུབ་པ་པོ། སྒྲུབ་རྟེན་བྲིས་པའི། སྒྲུབ་རྫས་བདུད་རྩིའི་དཀྱིལ་འཁོར་རོ། །ཕྱེ་མའི་སྐབས། བདག་རང་བཞིན་གྱི། བདུད་རྩི་རང་བྱུང་གི ཆེ་མཆོག་རྩ་བའི་དཀྱིལ་འཁོར་ཏེ་གསུམ་མོ། །
དཀྱིལ་འཁོར་བརྒྱད་ལྡན་ནི། བདག་རང་བཞིན་གྱི་དཀྱིལ་འཁོར་ནི། རྩ་བའི་ཡི་དམ་གང་རུང་། བདུད་རྩི་རང་བྱུང་གི་དཀྱིལ་འཁོར་ནི། སྨན་གྱི་སྣོད་བཅུད། འགྲོ་འདུལ་གསང་བའི་དཀྱིལ་འཁོར་རམ། ཕྱོགས་བཅུ་ཁྲོ་བོའི་དཀྱིལ་འཁོར་ནི། ཕྱོགས་ཀྱི་ཁྲོ་བཅུ། རྟ་མགྲིན་དབང་གི་དཀྱིལ་འཁོར་ནི། རྟ་མགྲིན་ཡུམ་བཞི་བཅས། སྐུ་གདུང་འབར་བའི་དཀྱིལ་འཁོར་ནི། བུདྡྷ་ཧེ་རུ་ཀ་སོགས་ཁྲག་འཐུང་རིགས་བཞིས་ཞབས་ཁྲོ་བཅུ་མནན་པ། མཁའ་མཉམ་ཀློང་གི་དཀྱིལ་འཁོར་ནི། ཡུམ་གནམ་ཞལ་དབུ་དགུ་ཕྱག་བཅོ་བརྒྱད་ཞབས་བརྒྱད་ཀྱིས་བཛྲ་ཧེ་རུ་ཀའི་དབུ་གཡས་གཡོན་མནན་ཞིང་། དབུས་མའི་དབུ་ཡུམ་གྱི་མཁར་ཕྱེད་ཙམ་ཚུད་པ། འཆི་མེད་རྡོ་རྗེའི་དཀྱིལ་འཁོར་ནི། ཆེ་མཆོག་དབུ་ཉེར་གཅིག་ཕྱག་ཞེ་གཉིས་ཞབས་བརྒྱད་ཀྱིས་གནམ་ཞལ་མནན་པ། ཆེ་མཆོག་ལྗགས་སྟེང་ས་ནུ་ཧེ་རུ་ཀ་ཡབ་ཡུམ་བསྒོམ་པ་ཡེ་ཤེས་སེམས་དཔའི་དཀྱིལ་འཁོར་ཞེས་ཟུར་དུ་ཕྱེས་ན་བརྒྱད་དོ། །ཡང་འགྲོ་འདུལ་ཡན་འདྲ་བ་ལ། བཞི་པར་ཏ་ཀྲྀཏ་ཁྲོ་བོའི་དཀྱིལ་འཁོར། ལྔ་པར་མཁའ་མཉམ་དབྱིངས་ཀྱི་དཀྱིལ་འཁོར། དྲུག་པར་རྡོ་རྗེའི་ཚེ་ཡི་དཀྱིལ་འཁོར་དང་། ཆེ་མཆོག་དབུ་ནང་རིགས་ལྔ་ཡབ་ཡུམ། དབུ་གཙུག་རྟ་ཞལ་བཅས་པ་བདུན་པ་རྟ་མགྲིན་དབང་གི་དཀྱིལ་འཁོར་དུ་བཞེད་པ་ཡང་ཡོད། ཡང་ཆེ་མཆོག་ཡབ་ཡུམ་སྦྱོར་མཚམས་ནས་ཁྲོ་བཅུ་སྤྲོས་པས་སྐུ་སྟོང་གསུམ་ཁྲོ་བོའི་དཀྱིལ་འཁོར་དང་། གསུང་པདྨ་དབང་གི་དཀྱིལ་འཁོར། ཐུགས་བཛྲ་ཧེ་རུ་ཀའི་དཀྱིལ་འཁོར། ཡོན་ཏན་འཆི་མེད་རྡོ་རྗེའི་དཀྱིལ་འཁོར། ཕྲིན་ལས་གསང་བ་མཆོག་གི་དཀྱིལ་འཁོར། གཟི་བརྗིད་མཁའ་མཉམ་ཀློང་གི་དཀྱིལ་འཁོར། ཡེ་ཤེས་སེམས་དཔའ་རང་བྱུང་གི་དཀྱིལ་འཁོར། ཞེས་འདྲེན་ཚུལ་ཡང་ཡོད། སྐབས་འདིར་སྦྱོར་བ་བརྒྱད་ཀྱི་རིམ་པ་ཡང་འདི་ལྟར་ཤེས་པར་བྱ་སྟེ། གཙོ་བོའི་ལྗགས་སྟེང་ས་ནུ་ཧེ་རུ་ཀ ཡབ་ཡུམ་མཉམ་སྦྱོར་ཡེ་ཤེས་སྦྱོར་བ་དང་། །ཕྱག་ཞབས་ཞེ་གཉིས་ལྷར་སྦྱོར་ཕྱག་མཚན་སྦྱོར། །རྡོ་རྗེ་སྨིན་མཚམས་མཁའ་རོལ་ཞལ་གྱི་སྦྱོར། །ཡུམ་མཁར་ཁྲག་འཐུང་དབུ་ཚུད་དབུ་ཡི་སྦྱོར། །གཙོ་ཞབས་ཡུམ་གྱི་དབུར་སྦྱོར་ཞབས་ཀྱི་སྦྱོར། །རྟ་མགྲིན་ཡུམ་བཞིར་རོལ་པ་དབང་གི་སྦྱོར། །ཡེ་ཤེས་བདུད་རྩི་སྨན་སྦྱོར་རྫས་ཀྱི་སྦྱོར། །རྫས་དཀྱིལ་བྷཉྫ་ལ་སྦྱོར་ཐབས་ཤེས་སྦྱོར། །སྦྱོར་བ་བརྒྱད་ལྡན་བདེ་ཆེན་ཉམས་བརྒྱར་འབར། །ཞེས་སོ། །
རྟགས་དང་མཚན་མ་ཞེས་པ་ནི། ལྔ་ཡི་སྟེང་། རོ་དང་ཁ་དོག་གཉིས་བསྣན་དགོས་གསུངས།
དབང་དུ་བྱ་བ་ནི། རྟགས་བྱུང་ན་གཟུངས་ཐག་རྡོ་རྗེའི་ཁོང་གསེང་ནས་དབང་ལེན་གྱི་དམིགས་པ་དང་བཟླས་པ་བྱ།
གནད་ལ་དབབ་པ་ནི། དེ་ལྟར་བསྒྲུབས་ཤིང་དབང་དུ་བྱས་ཀྱང་དངོས་གྲུབ་ཀྱི་འབྲས་བུ་འབྱིན་པར་མ་མཛད་ན་ཞལ་བཞེས་དམ་ཚིག་ལས་ཉམས་པར་འགྱུར་རོ། །ཞེས་པའི་ཐ་ཚིག་བསྒྲགས་པའི་དོན་ནོ། །གུ་ཧྱ་ལག་གི་ཕྱག་རྒྱ་ནི། མཁའ་གསང་ཆོས་འབྱུང་གི་ཕྱག་རྒྱ་མཛད། འདི་དག་ནི་སྨན་སྒྲུབ་ལག་ལེན་ཟིན་བྲིས་སོགས་སྤྱི་ལ་ལྟོས་གསུངས་པས། གཏེར་བདག་གླིང་པ་དང་། ཀོང་སྤྲུལ་རིན་པོ་ཆེའི་གསུང་ལྟར་ཡིན་ནོ། །
ཡོན་ཏན་ཁྱད་པར་བརྒྱ་རྩ་བརྒྱད་འགྲུབ་ཅིང་༔ མང་ཚིག་ཏུ་གསུངས་པ་མ་གཏོགས་གཅིག་ནས་གཉིས་སུ་གསུངས་པའི་བརྒྱ་རྩ་མིན་ཞེས་མཉྫུ་གྷོ་ཥས་གསུངས་ཞེས་འཇམ་གྲགས་བཞེད།
རྟགས་བཅུ་ནི། དུ་བ། སྨིག་རྒྱུ། མེ་ཁྱེར། མཁའ་གསལ་ཏེ་ཉིན་རྟགས་བཞི། ཉི། ཟླ། སྒྲ་གཅན། ནག་པོ། དུས་མེ། གློག་ཞག་དང་མེ་ཕྲེང་གི་རྣམ་པ། མཁའ་སྣང་སྟེ་སྟོང་པ་ཆོས་ཉིད་ཀྱི་སྣང་བ། འོད་ལྔ་ལྡན་འཁོར་གྱི་སྣང་བ་དང་དྲུག་པོ་མཚན་སྣང་གཙོར་སྟོན་འཆར་རོ། །གཞན་ཡང་པད་མ་ཆེན་པོའི་འོད་དང་། རྡུལ་ཕྲན་དང་། སྐར་མ། ཟླ་ཚེས་སོགས་ཀྱང་སྟོང་གཟུགས་འཆར་བ་རེད་གསུངས། ཡང་གོང་བསྟན་ཡུལ་གསུམ་གྱད་གྱུར་དབང་ཡུལ་ལུས་ཡུལ་སོགས་ཀྱང་ཕལ་ཆེར་འདི་དང་མཚུངས་གསུངས་སོ། །ལྷའི་ཞལ་གཟིགས་དང་། འདི་གཉིས་མི་འདྲ་གསུངས། སྔོན་གྱི་བླ་མར་སྟོང་གཟུགས་ཤར་སྐབས་ལོངས་སྐུ་རྒྱན་ཆས་བཀྲ་བ་སྤྱན་གྱེན་གཟིགས་སོགས་ལོ་རྒྱུས་གསུངས་མཛད་དེ། ནང་རྟགས་ལུས་ངག་ལ་མི་བདེ་མེད་པ་དང་། བཟེ་རེ་མེད་པའོ། །
ཡོན་ཏན་འབྱུང་བའི་དངོས་གྲུབ་དྲུག་ནི། སྒྱུ་འཕྲུལ་རྩ་རྒྱུད་གསང་སྙིང་ལས། བདུད་རྩིར་འགྱུར་ཞིང་འབྱུང་བ་དང་། །བཞི་བརྒྱ་རྩ་བཞིའི་ནད་སེལ་ཞིང་། །ལོངས་སྤྱོད་འབྱུང་ཞིང་ངན་སོང་སྦྱོང་། །ཅིར་ཡང་གཞན་དུ་འགྱུར་བ་འགྲུབ། །ཅེས་པ་ལྟར། བསྒྱུར་གཞི་ཟས་དུག་ཅན་ལ་ཡི་གེ་ཨ་བཀོད་དེ་འཇུ་འདུལ་གྱི་ལས་ཀྱིས་སྨན་མཆོག་བདུད་རྩིར་འགྱུ་བ་ཟོས་པ་ཙམ་གྱིས་འདོད་བྱ་འགྲུབ་པ་དང་། ཡི་གེའི་འཕྲོ་འདུས་འདོད་བྱ་གཞན་དམིགས་པ་ལྟར་འབྱུང་བ་དང་། ནད་པའི་ལུས་ལ་ཡི་གེ་བཀོད་པའི་འཕྲོ་འདུས་རླུང་མཁྲིས་བད་ཀན་འདུས་པའི་ནད་གཞིལ་བ། ཡང་ན། ཀུན་བརྟགས་གདོན་གྱི། འཕྲལ་བྱུང་རྐྱེན་གྱི། འབྱུང་འདུས་གཞིའི། རང་བཞིན་སྔོན་ལས་ཀྱི་ནད་བཞི་པོ་རེ་རེའང་བརྒྱ་རྩ་གཅིག་པ་རེ་སྦྱར་བས་བཞི་བརྒྱ་རྩ་བཞིའི་ནད་ཐམས་ཅད་སེལ་ཞིང་བདེ་བར་འགྱུར་རོ། །ཏྲཱྃ་ལས་རིན་པོ་ཆེའི་གཏེར་དུ་བསམ་པའི་ཡི་གེའི་འཕྲོ་འདུས་མཆོད་པས་ལོངས་སྤྱོད་ཅི་འདོད་འབྱུང་ཞིང་། འབྱུང་བའི་ཡི་གེ་གསུམ་གྱི་འཕྲོ་འདུས་ངན་སོང་དུ་སྐྱེ་བའི་སྒྲིབ་པ་སྦྱོང་བ་དང་། གང་དང་ཅིར་སྣང་བའི་ཆོས་ཀྱི་རྣམ་པ་ཡང་དེ་དང་མི་མཐུན་པའི་སྣང་བ་གཞན་སྐམ་ལས་ཆུ་དང་སོལ་བ་ལས་ལྗོན་ཤིང་། བྱེ་མ་གསེར་དུ་འགྱུར་བ་སོགས་འགྲུབ་པ་ཡིན་ནོ། །
འབྱུང་ལྔའི་དངོས་གྲུབ་ལྔ་ནི། ཡང་རྒྱུད་དེ་ཉིད་ལས། ནམ་མཁའ་རྡོ་རྗེ་སྲ་འབྱུང་ཞིང་། །ཞེས་གསུངས་པ། འབར་ནས་མེ་ཡང་ཚིག་པ་དང་། །ཆུ་འགྱུར་འབབ་པའང་དེ་བཞིན་ནོ། །འཇིག་རྟེན་ཁམས་ནི་འཐོར་བ་དང་། །ཐམས་ཅད་སྟོང་ཉིད་ལྟུང་བར་འགྱུར། །འདི་ཡང་འགྲེལ་སྒྲུབ་ལྟར་ན། ནམ་མཁའ་ལ་ཧཱུྃ་ཞེས་རྡོ་རྗེའི་སྐས་བསམ་ན་སྲ་བའི་སྐས་འབྱུང་ཞིང་། ལག་མཐིལ་དུ་རཾ་བཀོད་པས་འབར་བའི་ཡེ་ཤེས་ཀྱི་མེར་གྱུར་ནས་ཐ་མལ་གྱི་མེ་ཡང་ཚིག་པར་འགྱུར་བ་དང་། དེ་བཞིན་དུ་ཁཾ་བཀོད་པས་ཡེ་ཤེས་ཀྱི་ཆུར་འགྱུར་འབབ་པའང་དག་པར་བྱེད་པ་དང་། ཡཾ་བཀོད་པ་རླུང་དུ་གྱུར་ནས་འཇིག་རྟེན་གྱི་ཁམས་ནི་གཞན་དུ་འདེགས་ཤིང་འཐོར་བར་བྱེད་པ་དང་། ཡི་གེ་ཨ་བཀོད་དེ་འཕྲོ་འདུས་འཇིག་རྟེན་གྱི་ཁམས་ཐམས་ཅད་སྟོང་པར་བྱེད་ཅིང་སྟེང་འོག་ཏུ་འཕེན་པ་དང་ལྟ་བར་འགྱུར་བ་སོགས་འགྲུབ་བོ། །
ལས་ཕྲན་ཚེགས་བརྒྱད་ནི། ཡང་རྩ་རྒྱུད་ལས། དགུག་དང་བཏང་དང་བཅིངས་དང་དགྲོལ། །གསོ་དང་བསད་དང་ཕམ་དང་རྒྱལ། །ཏིང་འཛིན་འདི་ཡིས་བྱེད་པར་འགྱུར། །འདི་ཡང་འགྲེལ་སྒྲུབ་ལྟར་ན། ཏིང་ངེ་འཛིན་གྱིས་གཟུང་མ་དང་དགྲ་བགེགས་སོགས་བསྒྲུབ་བྱ་གང་ཡིན་དགུག་པ་དང་། དགྲ་འདྲེ་ཡུལ་གཞན་དུ་བཏང་བ་སྟེ་བསྐྲད་པ་དང་། དགྲ་རྐུན་སོགས་གཡོ་མེད་དུ་བཅིང་བ་དང་། བྱད་གདོན་གྱིས་བཅིངས་པ་སོགས་དགྲོལ་བ་དང་། ནད་པ་དང་སྲིའུ་ལ་སོགས་པ་གསོ་བ་དང་། དགྲ་བགེགས་བསད་པ་དང་། གཞན་སྡེ་ཕམ་པར་བྱ་བ་དང་། རང་སྡེ་རྒྱལ་བར་བྱ་བའི་ལས་རྣམས་ཇི་ལྟར་དམིགས་པ་བཞིན་འགྲུབ་བོ། །འདི་ཟུར་ལུགས་ལྟར་བཀོད་པ་ཡིན་ལ། ཀློང་ཆེན་པའི་དགོངས་པ་འདི་དང་འདྲ་མིན་ཅུང་ཟད་ཡོད་པ་སོགས་ཤེས་པར་བྱའོ། །
དཔའ་བོ་རྐྱང་སྒྲུབ། ཐབས་ཤེས་ཟུང་སྒྲུབ། ཚོམ་བུ་ཚོགས་སྒྲུབ།
གོང་གི་ཚོགས་ཀྱི་སྐབས་སུ་བཤད་པའི་ཡོ་བྱད་ལྔ་ཡང་། འདིར་སྒྲུབ་ཆེན་ལས་གསུངས་པའི་ཡོ་བྱད་འཐད་ཆེ་གསུངས་ཤིང་། དེ་ཡང་སྒྱུ་འཕྲུལ་ལས། སངས་རྒྱས་གསང་བའི་ཞལ་ནས། དམ་ཚིག་ལྟ་བ་ཏིང་འཛིན་དང་། །བྱང་ཆུབ་སེམས་དང་སྙིང་རྗེ་སྟེ། །ལྷག་པའི་ཡོ་བྱད་ལྔ་རྫོགས་བྱ། །ཞེས་ལམ་གྱི་ཡོ་བྱད་ལྔ་དང་། སྒྲུབ་པ་རྟེན་སོགས་འགྲེལ་གཞུང་དུ་གསལ་ལོ། །
ཡོན་ཏན་བརྒྱད་ལྡན་ནི། སྟོན་པ་མཛོད་ལྡན་ཆུ་བོ་རྫོགས། །གཉེར་ལྡན་རྒྱུད་དང་ལས་ལ་མཁས། །མན་ངག་དྲོད་དང་བརྒྱད་འཆང་བ། །ཞེས་སོ། །
རྒྱལ་ཐེབས་ནས་ཕྱག་ཚང་བར་གསུངས་པ་ནི། ཀུན་བཟང་ཡུམ་ལ་སོགས་པའི་གཟུང་མ་རྣམས་དང་། མཚམས་པ། དུས་འཛིན། སྤྱན་པ། ཕྱག་ཚང་། རྡུལ་ཕྱགས། བྲན་ཕོ་མོ། རྡོ་རྗེའི་འདུས་པ་སྤྱིར། མཆེད་ལྕམ་བརྒྱ་ཕྲག་ནས་འབུམ་ཕྲག་ལ་སོགས་པའི་བར་རོ། །
སྣོད་ཀྱི་སྐྱོན་གསུམ་ནི། རྣ་བ་མི་ཉན་ཁ་སྦུབ། ཡིད་ལ་མི་འཛིན་ཞབས་རྡོལ། ཉོན་མོངས་དང་འདྲེས་དུག་ཅན་ལྟ་བུའི་སྐྱོན་གསུམ་མོ། །
ཡོན་ཏན་ལྔ་ནི། སྐྱོན་གསུམ་དེའི་ལྡོག་ཕྱོགས་ཀྱི་ཡོན་ཏན་གསུམ་གྱི་སྟེང་། དད་བརྩོན་ཤེས་རབ་ཆེ་བ། གཡོ་སྒྱུ་ང་རྒྱལ་ཐེ་ཚོམ་ཆུང་བའོ། །སྒྱུ་འཕྲུལ་ལས། འདི་དང་འདྲ་མིན་གསུངས་པ་ནི། སྣོད་ལྡན་ངང་ཚུལ་བཟང་ལ་བརྟན། །ལུས་དང་ལོངས་སྤྱོད་གཏོང་ལ་སྦྱིན། །ཞེས་སོ། །
ཡང་ཡོན་ཏན་དྲུག་ལྡན་གྱི་འཁོར་ནི། རྒྱུད་ལས། སྟོན་པ་མཆོད་བརྩོན་རྟོགས་པ་གསལ། །དམ་ཚིག་སྔགས་དང་ཕྱག་རྒྱ་རྣམས། །མ་ཉམས་ཤེས་ཤིང་ཡོ་བྱད་ལྡན། །ཞེས་སོ། །
ཉམས་པའི་རྒྱུ་བཞི་ནི། ལྟུང་བ་འབྱུང་བའི་སྒོ་བཞི་རེད་ཡིན་གསུངས།
མདོ་སྡེ་སྣོད་གསུམ་གྱི་བསླབ་པ་ལ་ཞུགས་ནས་ལྟུང་བ་བྱུང་བས་འདྲེར་སྐྱེས་པ་རྣམས་ཕྱི་མཚམས་རྒྱལ་ཆེན་བཞིས་བསྲུང་། བར་མཚམས་སྔགས་ཕྱི་རྒྱུད་སྡེ་གསུམ་གྱི་སྒོར་ཞུགས་ནས་དམ་ཚིག་ཉམས་པའི་དམ་སྲིར་སྐྱེས་པ་རྣམས་མནན་པའོ། །
ལས་གཤིན་གྱིས་ལས་ལྷ་འཇིག་རྟེན་ལ་དབང་། ཡེ་ཤེས་པའི་ལས་ལྷ་བདུད་རྩི་འཁྱིལ་པ་ཡིན་ཕྱིར་སོ་སོར་བསྔགས། སྔགས་ནང་རྒྱུད་སྡེ་གསུམ་གྱི་སྒོར་ཞུགས་ནས།
སྔགས་ཀྱི་དམ་ཚིག་ཉམས་པས་རུ་དྲར་སྐྱེས་པ་རྣམས་བསྒྲལ་བ་སྟེ། དེའང་རུ་དྲ་སྡེ་གསུམ་ནི། རྟག་ཆད་ལོག་གསུམ་མམ། སྒོ་གསུམ་ལ་བདག་ཏུ་འཛིན་པ་སྟེ་བརྡ་རྟགས་རུ་དྲ་བསྒྲལ་བས་བདག་མེད་རྟོགས་པ། ཁོག་པ་དུར་ཁྲོད་ཀྱི་ཞིང་དུ་བསྒྱུར་བས་དཔའ་བོ་མཁའ་འགྲོ་རང་བཞིན་གྱིས་འདུ་བ། བགེགས་ཆེན་ཐུལ་བས་བགེགས་ཆུང་ངང་གིས་ཐུལ་བའི་དགོས་པ་སྟེ་གསུམ།
ཏིང་འཛིན་རྣམ་པ་གསུམ་ནི། དེ་བཞིན་ཉིད་ཀྱི་ཏིང་ངེ་འཛིན་སོགས་གོ་སླའོ། །
གསལ་བ་སུམ་ལྡན་ནི། བདག་དམ་ཚིག་པར་གསལ། ལྷ་ཡེ་ཤེས་པར་གསལ། བར་གྱི་འཕྲོ་འདུ་གསལ་བའོ། །བར་གྱི་འཕྲོ་འདུ་གསལ་བའི་ཚེ། རྒྱལ་བ་ལ་མཆོད་པ་རྒྱུན་མི་འཆད། སེམས་ཅན་གྱི་སྒྲིབ་སྦྱོང་རྒྱུན་མི་འཆད། བདག་ལ་དངོས་གྲུབ་རྒྱུན་མི་འཆད་པ་སྟེ། རྒྱུན་མི་འཆད་པ་གསུམ་ལྡན་ནོ། །སྤྱིར་ཉུ་ལེ་འདི་བཀའ་དགོངས་སོགས་དང་། རཏྣའི་ཐུགས་རྗེ་གསང་འདུས་ཀྱི་གཞུང་པོད་ལས་ལེགས་པར་འབྱུང་ཞིང་། བྱེ་བྲག་གཏེར་གསར་གྱི་དགོངས་པ་ལྟར་ན་སྒྲུབ་པ་ལ་བར་ཆད་བྱེད་པའི་དུས་ཚོད་བཅུ་གཉིས་ལ་ལྟ་ཉན་གྱིས་ཉུལ་ཞིང་རྒྱུ་བའི་ཉུ་ལེ་བཅུ་གཉིས་ནི། རྩ་བའི་ཐུགས་སྒྲུབ་དགོངས་པ་ཀུན་འདུས་ཀྱི་སྒྲུབ་ཁོག་གཏེར་གཞུང་ལས་གསུངས་པ་ལྟར་ན། དེའང་། ཉི་ནུབ་བམ་ཉི་ཐལ། དགོང་ལ་བར་ཆད་བྱེད་པའི་ཉུ་ལེ་བགེགས་ནི་ཤ་ཀྲིང་བུ་མོ་བྱ་རོག་སྐད་འགྱུར་མ། དེ་བཞིན་སྲོད་མུན་རུབ་ལ་འབྲོག་རྐུན་ནག་མོ། ནམ་གུང་སྲོད་དང་ནམ་ཕྱེད་ཀྱི་བར་ལ་གཏི་མུག་རྒྱན་བྱེད། ནམ་ཕྱེད་ལ་འདོད་ཆགས་ར་ནུ། ནམ་ཀྱི་དབྱིངས་ནང་འཇིང་ངམ་ཐོ་རངས་ལ་ཞེ་སྡང་དུན་རྩེ། ཐོ་རངས་སྐྱ་རེངས་ལ་གཟའ་ཆེན་ཧེ་འདོད་བུ་མོ། ཉི་མ་རྩེ་ཤར་ལ་གནམ་ཐེལ་དཀར་མོ། ཉི་མའི་གུང་ལ་ཀླུ་སྲིན་ནག་པོ། ཉིན་གྱི་ཕྱེད་ལ་ཀླུ་ཐེལ་རིགས་བཞི། ཉི་མ་མྱུར་མཚམས་ལམ་བདུད་ཐེའུ་རང་། ཕྱེད་ཡོལ་ལ་ས་བདག་མ་ཡམས། དགོང་མོའི་སྐབས་སུ་བདུད་དང་དམ་སྲི། དེ་རྣམས་འདུལ་བྱེད་ཀྱི་གཉེན་པོ་ཕོ་ཉ་བཅུ་གཉིས་ནི། ཨེ་ཀ་ཛ་ཊི། བསེ་ཡི་བྱ་ཁྲ། དམར་མོ་ཆེན་མོ། མཁའ་འགྲོ་འབྲུག་ཞལ། འབར་བ་ཆེན་མོ། སྤྱང་མོ་དབུ་བརྒྱ། བྱ་རོག་ཆེན་མོ། ཆུ་སྲིན་འབར་གདོང་། དཀར་མོ་ཆེན་མོ། རཀྴ་སྲིན་གཟུགས། ཚངས་པའི་ལིང་པ་མོ། གཞན་ཡང་གཟིར་བའི་རྫས་སྔགས་བཅུ་གཉིས་ཀྱང་ཡོད། དུས་དེར་དངོས་གྲུབ་སྦྱིན་པའི་ལྷ། ཞེས་པ་ནི། ཉི་ཤར་གྱི་དུས་སུ་ཤར་ནས་བྱིན་འབེབས་པའི་ལྷ་ཀཽ་རཱི་སིངྷ་དང་། ཚངས་པ་བརྒྱ་བྱིན་སོགས། ཉི་དྲོས་ཤར་ལྷོ་ནས་པུཥྐ་ཀྲྀ་ཏ་དང་། དྲང་སྲོང་སྨན་བདག ཉིན་ཕྱེད་ལྷོ་ནས་ཙཽ་རཱི་བྱཱ་གྲི་དང་། གཤིན་རྗེ་མ་སོགས། ཉི་མྱུར་ལྷོ་ནུབ་ནས་གྷསྨ་ཀངྐ་དང་། རིག་འཛིན་དཔའ་བོ་མཁའ་འགྲོ་ཀུན། དགོང་མོ་ནུབ་ནས་པྲ་མོ་སྲི་ལ་དང་། ཡི་དམ་བདེ་གཤེགས་རྣམས། སྲོད་ལ་ནུབ་བྱང་ནས་སྨེ་ཤ་ཁ་ཁ་དང་། མ་མགོན་ཆོས་སྲུང་། ནམ་གུང་བྱང་ནས་བཻ་ཏཱ་ཤྭ་ན་དང་། ནོར་བདག་སྡེ་བརྒྱད་རྣམས། ནམ་ཕྱེད་བྱང་ཤར་ནས་ཙནྡན་ཧུ་ལུ་དང་། གིང་ཆེན་ཤུགས་འགྲོ། ནམ་འཇིང་སྟེང་ཕྱོགས་ནས་དབང་ཕྱུག་མ་ཉེར་བརྒྱད་ཕྲལ་ནས་ཞི་བའི་ལས་མཛད་བདུན་དང་། མཆོག་གསུམ་རྣམས། ཐོ་རངས་བར་སྣང་དབྱིངས་ནས་རྒྱས་མཛད་བདུན་དང་། གཙང་རིས་དཔལ་མགོན་དོན་གཉིས། ནམ་ལངས་རྒྱ་མཚོའི་གླིང་ནས་དབང་བྱེད་བདུན་དང་། ཀླུ་རྒྱལ་བྱང་སེམས་ཐམས་ཅད། ཉིན་གྱི་ཐོག་མཐའ་ཀུན་ནས་དྲག་མཛད་བདུན་དང་། བྱང་སེམས་མཆོད་ལྷ་རིག་འཛིན་བྱེ་བ་བཅས་ཀྱིས་སོ་སོའི་དུས་སུ་དངོས་གྲུབ་སྩོལ་བའོ། །མཱཾ་ས་ཤ། ཟླ་རྒྱས་ཞོ། ཚེ་གལ་ཟན། མ་དཱ་ན་ཆང་། ཁུར་བ་ཤིང་ཏོག་རིགས། དཀར་གསུམ་མངར་གསུམ། འབྲས་ཆན་སོགས་འབྲུ་སྣ་དང་ཟས་སྣ་རྣམས་སོ། །ཧེ་རུ་ཀ་གལྤོ་བརྟགས་པ་ཉེར་གཉིས་པ་ལས། རྡོ་རྗེ་ཚེ་ཟན་ དང་གལ་ཕྱེས་ཞོ་ཕྱེ་མར་བེར་དང་། །འཇམ་དེས་མར་ཟླ་རྒྱས་ཐུད། ཟླ་ཕྲོམ་ཁུར་བ། དང་། ཚེ་ཁྲིད་ སྐྱུར་པོ། ཛ་གད་ ཆང་། ཛཀྟི་ ཤ། དང་། །བྲན་མོ་ ཚོད་མ། ཤབ་མོ་ སིང་པོ། ཀུན་ཏུ་རྒྱུག ལན་ཚྭ། །ཨ་མྲྀ་ མི་ཤ རྒུན་འབྲུམ་ གླང་ཤ ཨ་ག་རུ་རྟ་ཤ་། །ན་ལིང་བ་གླང་ཤ གི་རྒྱས་ ཁྱི་ཤ ལ་སོགས་དྲངས། །ཞེས་སོ། །བསྒྲལ་བའི་ཡུལ་ནི། མཆོག་བཀྲ་ཤིས་ཀྱི་ཞིང་སྐྱེ་བདུན། མཆོག་ཕྲན་ཐུགས་རྗེའི་ཞིང་ཞིང་བཅུ། ཡང་ན་ཞིང་བཅུ་ལས་མཆོག་བདུན། མཆོག་ཕྲན་ངན་སོང་གསུམ། ཡང་མཆོག་བསྒྲལ་བྱ་གང་ཡིན། མཆོག་ཕྲན་ཙ་ར་དང་ཤེལ་ཆེན་ལ་བཀུག་ནས་བསྒྲལ་བའོ། །ཡང་གཉགས་ཊིཀ་ཏུ། མཆོག་གསོན་པོ། མཆོག་ཕྲན་བམ་སོགས་སོ། །གང་དུ་བསྒྲལ་བའི་གནས་གསུམ་ནི། འཁོར་ཁང་ནང་མར་ཉི་ཟླའི་དཀྱིལ་དུའོ། །གང་གིས་བསྒྲལ་བའི་གང་ཟག་གསུམ་ནི། མཁས་ཚུལ་ལྔ་ལྡན་དང་། ཀིངྐ་ར་ལ་གསུམ་སྟེ། ཐུགས་རྗེའི་འཛིན་གིང་། ཁམས་གསུམ་སྒྲོལ་གིང་། ཡེ་ཤེས་སྟོབ་གིང་ངོ་། །དེ་གསུམ་རིམ་བཞིན་བསྒྲལ་བྱ་འཛིན་སྒྲོལ་སྟོབ་པ་ལ་མཁས་པའོ། །གང་ཚེ་སྒྲོལ་བའི་དུས་བཞི་ནི། ནུབ་ཐ་མའི་ནམ་གུང་གི་དུས་སུའོ། །ཇི་ལྟར་སྒྲོལ་བའི་ཐབས་ནི། ང་རྒྱལ་ལག་གི་འདུ་བྱེད་བསྒོམ། སོགས་ཀྱིས་སྟོན་ཏེ། དེ་ལ་སྔོན་དངོས་གཉིས། དང་པོར་ལས་གཞུང་གི་ཛཔ྄་ཡན་གྲུབ་མཚམས་འཛིན་གིང་གིས་ལག་པར་དཔའ་བོ་འབྲུ་ལྔ་བཀོད་ནས་བསྒྲལ་བྱ་བཟུང་སྟེ་འཁོར་ཁང་ནང་མར་སློབ་དཔོན་གྱི་དྲུང་དུ་ཁྲིད་ནས་ལས་ཕྲིན་གདགས། སློབ་དཔོན་གྱིས་ལན་བཏབ། བི་ཤྭས་བགེགས་བསྐྲད། བསྒྲལ་བྱའི་སྤྱི་བོར་ངན་སོང་སྦྱོང་བའི་ལྷ་བསྐྱེད། དེའི་སྔགས་ཀྱིས་བཏབ་པའི་ཡུངས་ཀར་གྱིས་སྤྱི་བོ་ནས་མར་བྲབ་པ་སྒྲིབ་པ་སྦྱོང་། བྷ་ག་ཝ་ཏིའི་སྔགས་ཀྱིས་འགྲོ་དྲུག་ཏུ་སྐྱེ་བའི་སྒོ་དགག་གོ །
གཉིས་པ་བསྒྲལ་བ་དངོས་ལ་བདུན་ལས། དང་པོ་སྐྱེ་བའི་རྒྱུ་བཅད་པ་ནི།
བདག་ཉིད་དཔལ་ཆེན་ང་རྒྱལ་གྱིས་བསྒྲལ་བྱའི་ལུས་དེ་འདོད་ཆགས་ཁྲག་གི་རྒྱ་མཚོར་དམིགས་ལ་ཐོད་རློན་གྱི་རྒྱ་དང་། མཧཱ་རཀྟའི་སྔགས་ཀྱིས་ལྷག་མེད་དུ་གསོལ་བར་བསམ་པ་སྟེ། འཁོར་བར་སྐྱེ་རྒྱུ་དུག་ལྔ་དང་། ཁྱད་པར་འདོད་ཆགས་ཡིན་ཕྱིར་རོ། །
གཉིས་པ་འབྱུང་བའི་སྒོ་དགག་པ་ནི།
རིགས་དྲུག་གི་ས་བོན་དང་གཉེན་པོ་བཀོད་ལ་འཇུ་འདུལ་གྱིས་ངན་འགྲོའི་སྒོ་བཀག་པ་སྟེ། གནས་ལྔར་རིགས་དྲུག་གི་ས་བོན་སྤྱི་བོར་གཉིས་དང་གཞན་རྣམས་སུ་རེ་རེ་བཀོད། དེའང་ཕོ་མོའི་དབང་གིས་ས་བོན་རེ་རེའང་གཉིས་སོ། །གཉེན་པོ་ནི། གནས་ལྔར། ཨོཾ་ཨཱཿཧཱུྃ་སྭཱ་ཧཱ་ལྔ་པོ་རེ་རེའང་གཉིས་གཉིས་ས་བོན་སོ་སོའི་སྟེང་དུ་བསམ་པའོ། །དེ་ནས་འཇུ་འདུལ་ནི། མས་ནས་ཡར་ཞུ་སྟེ་རྐང་མཐིལ་གཉིས་ཀྱི་དུའི་སྟེང་ཧཱ་གཉིས་མེ་འབར་བས་དུ་བསྲེག དེའི་འོད་ཀྱིས་དམྱལ་གནས་ཁྱབ་པས་དེར་གནས་སེམས་ཅན་གྱི་ངག་སྒྲིབ་སྦྱངས། ཚུར་འདུས་རལ་གྲི་དང་དྲིལ་བུར་གྱུར། དེའི་འོད་ཀྱིས་ཡིད་སྒྲིབ་སྦྱངས་ནས་འདུས་པས་དོན་གྲུབ་ཡབ་ཡུམ་གྱི་སྐུ་ཕྲ་མོར་གྱུར། དེའི་འོད་ཀྱིས་དམྱལ་བའི་ལུས་སྒྲིབ་སྦྱངས། སླར་འདུས་པས་སྐུ་ཆེ་ཞིང་གཟི་བརྗིད་དང་ལྡན་པར་བསམས་ལ། ཛཔ྄་བརྒྱ་རྩ་བརྒྱད་བཟླས་པས་ཞེ་སྡང་དག དམྱལ་ཁམས་སྟོངས། དོན་གྲུབ་ཡབ་ཡུམ་མཉེས། ལས་རིགས་ཀྱི་ཐུགས་དམ་བསྐངས། དངོས་གྲུབ་ཐོབ་པར་མོས་ལ། དོན་གྲུབ་ཡབ་ཡུམ་འོད་དུ་ཞུ་ལྟེ་བའི་སྭཱ་ལ་ཐིམ་པར་བསམ་མོ། །དེ་བཞིན་གཞན་ལ་སྲེག་སྦྱང་རིགས་འགྲེ་བྱ།
གསུམ་པ་ཤེས་པ་ཆོས་ཉིད་དུ་བསྒྲལ་བ་ནི།
གིང་གིས་བསྒྲལ་བྱར་བདུད་རྩི་བླུད། གནོད་བྱེད་བཀུག་བསྟིམ་བྱ། དཀྱིལ་འཁོར་ལྷོ་ཕྱོགས་ཐལ་ཆེན་གྱིས་དྲག་པོའི་དཀྱིལ་འཁོར་གྲུ་གསུམ་བྲི། ཨེ་རཾ་གྱིས་དྲག་དཀྱིལ་བསྐྱེད། ཨ་མ་ལས་ཉི་ཟླའི་གདན་ལ་ཁ་ཊྭཱཾ་རྒྱས་འཁོར་བ་རུ་ཟློག་གི་ཚུལ་དུ་མགོ་ལྷོ་ནུབ། རྐང་པ་བྱང་ཤར་དུ་བསྟན་ཏེ་གན་རྐྱལ་བསྒྱེལ་བའི་སྙིང་གར་མནན་ལ་བཞག དེ་ནས་ཀུན་བརྟགས་ཀྱི་རྟོག་པ་ཟིལ་གྱིས་གནོན་ཕྱིར་སྒྲོལ་བྱེད་སློབ་དཔོན་དཔལ་ཆེན། བདག་འཛིན་གསུམ་རྩད་ནས་གཅོད་ཕྱིར་བསྒྲལ་བྱ་རུ་དྲ། འཁོར་བ་རུ་ལྡོག་ཕྱིར་སྒྲོལ་གིང་ཊཱཀྐི་རཱ་ཛར་ང་རྒྱལ་བྱས་ལ། གིང་གིས་གྲི་འཇམ་དཔལ་རྣོན་པོར་བསྐྱེད་པས་ཁོག་པ་གཤགས་ཏེ་མ་རིག་པའི་རྒྱ་དྲལ་བར་བསམ། ལག་སོར་ལ་དཔའ་བོ་འབྲུ་ལྔ་བཀོད་དེ་སྙིང་ཙེར་གྱིས་བཟུང་བས་རྩ་ཆེན་བཞི་ལ་གནས་པའི་ས་བོན་དྲུག་གཉིད་དང་བཅས་པ་འབྲུ་ལྔའི་འོད་ཀྱིས་བསྲེགས་པས་སྒྲིབ་དག་ཧཱུྃ་ཡིག་དྲུག་ཏུ་བསྒྱུར། དེའང་རང་རིག་ཡེ་ཤེས་སུ་གཅིག་ཕྱིར་ཧཱུྃ་དཀར་གཅིག་ཏུ་གྱུར་པའོ། །
བཞི་པ་ཡུམ་གྱི་མཁའ་ལ་བསྒྲལ་བ་ནི།
དེ་དུང་ཕོར་དུ་བཅུག་ལ་སློབ་དཔོན་ལ་གཏད་པས་དཔལ་ཆེན་གྱི་ཤངས་བུག་གཡོན་ནས་དྲངས་ཏེ། སྒལ་ཚིགས་ཀྱི་རྟར་བརྒྱུད། རྡོ་རྗེའི་ལམ་ནས་ཡུམ་མཁར་ཕབ་པས་གསང་དབྱིངས་སུ་ཐིམ་པར་བསམ་མོ། །
ལྔ་པ་རྡོ་རྗེ་སེམས་དཔའ་མཚན་ཡོངས་སུ་རྫོགས་པའི་ས་ལ་བསྒྲལ་བ་ནི།
ཧཱུྃ་དེ་ཆོ་ག་གསུམ་གྱིས་རྡོར་སེམས་སུ་བསྐྱེད་ལ། རིགས་བདག་གིས་དབུར་བརྒྱན་པར་བསམ་མོ། །
དྲུག་པ་འོག་མིན་དུ་བསྒྲལ་བ་ནི།
དེ་ཨ་ལས་ཟླ་དཀྱིལ་དུ་བཞག་ལ། ཡཾ་ལས་རླུང་དཀྱིལ་གྱིས་བཏེགས་ཏེ་འོག་མིན་དུ་རྡོར་སེམས་ཡབ་ཡུམ་གྱི་སྦྱོར་མཚམས་སུ་ཕཊ་ཀྱིས་འཕངས་ལ་བྱང་སེམས་ཀྱིས་དབང་བསྐུར་ནས་རིགས་ངེས་པའི་སྲས་སུ་བསྐྱེད་པའོ། །
བདུན་པ་ཕུང་པོ་དུར་ཁྲོད་དུ་བསྒྲལ་བ་ནི།
ཕུང་པོ་ཆ་བཞིར་བགོས་ལ་བདུད་རྩིས་བཀྲུ། དེ་ནས་པགས་པར་བསྡུས་ལ་དཀྱིལ་འཁོར་གྱི་སྟེང་དུ་བཞག་སྟེ་ཏྲཱྃ་ལས་རིན་པོ་ཆེའི་མཆོད་སྡོང་དུ་བརླབས། སྟོབས་གིང་གིས་ཞི་ཁྲོའི་ལྷ་ཚོགས་ལ་སྟོབ་པ་དང་བསྐང་གསོ་བྱ། དེ་ནས་བམ་ལ་ཐིག་བཏབ་སྟེ། ལྷའི་མཆོད་རྫས་དང་སྨན་གྱི་རྩ་བ་སོགས་བསྲེས་ལ་ཕུང་པོ་བཤིགས། ཚོགས་དང་ལྷག་མ་བྱ། སློབ་དཔོན་གྱིས་སྨོན་ལམ་བཏབ། ཀིངྐ་རས་བཤགས་པ་བྱ། རྫས་མཆེད་བྱིངས་ལ་གསང་སྟེ་སྤྱད་པར་བྱའོ། །བསྒྲལ་བའི་ཆོ་ག་ངོ་མཚར་བདུན་ལྡན་ནོ། །དགོས་པ་ནི། ངོ་མཚར་ངན་འགྲོ་ཐར་བའི་ཐབས། །ཞེས་སོགས་སོ། །བསྒྲལ་བྱ་མཆོག་ཆེན་མཐོ་རིས། མཆོག་ཕྲན་ངན་སོང་།
ཀིངྐ་ར་ཕོ་ཉའོ། །སྙིང་པོའི་རྒྱུད་ལས། ཞིང་གྱུར་མཆོག་ཆེན་མཆོག་ཕྲན་རྣམས། །ཉི་ཟླའི་དཀྱིལ་དུ་མཁས་པས་བཞག །ང་རྒྱལ་ལག་གི་འདུ་བྱེད་བསྒོམ། །ཧཱུྃ་དུ་གྱུར་ནས་རྣམ་པར་དག །དབྱིངས་སུ་ཐིམ་ནས་ཕྱག་རྒྱ་འབར། །སྐུར་གྱུར་འོད་ཟེར་འཕྲོས་པས་བརྗིད། །གཙུག་ཏུ་རྣམ་པར་རྒྱལ་བ་བསྒོམ། །ངོ་མཚར་ངན་འགྲོ་ཐར་པའི་ཐབས། །ཞེས་དང་། ཡང་། ལྷ་མོ་ཀླུ་མོ་རིགས་ངན་མོ། །དབྱེ་བའམ་ནི་མི་དབྱེ་བ། །བསྙེན་པ་དང་ནི་ཉེར་བསྙེན་དང་། །སྒྲུབ་པ་དང་ནི་སྒྲུབ་ཆེན་པོ། །སོགས་སོ། །
དེ་ལྟར་ཟླ་དྲུག་བཅུ་གཉིས་བཅོ་བརྒྱད་ནས༔ གསུངས་པ། བཅུ་གཉིས་སྤོགས་པ། བཅོ་བརྒྱད་ཡང་སྤོག་གོ །མ་ཧཱའི་རིག་འཛིན་རྣམ་བཞི་ནི། རྣམ་སྨིན་རིག་འཛིན་མཚན་ཉིད་སུམ་ལྡན་གོ་སླའོ། །
ཕྲིན་ལས་བཞི་ནི་ལས་བཞིའོ། །ཚེ་དབང་རིག་འཛིན་ཟག་པ་གསུམ་ཟད་ནི། ལུས་སྙིགས་མ་ཟད་དེ་དྭངས་མ། ཁམས་འཕོ་བ་ཟད་དེ་འཕོ་མེད། སེམས་སྐྱེ་གནས་ཟད་དེ་ཕྱི་མ་ལུས་རིམ་བརྒྱུད་མི་ལེན།
ལྟ་བ་ལ་ཆེ་འཛིན་ནམ་ཞེན་འཛིན་གྱི་རྟོག་པ་དང་། ཀུན་འགྲོའི་དྲི་མ་ཞེས་པ་ནི། ལྟ་བ་ཀུན་གྱི་དྲི་མ་ནི་འཛིན་པའོ། །
ཆོ་འཕྲུལ་བཞི་ནི། སྐུ་རྫུ་འཕྲུལ་གྱི་ཆོ་འཕྲུལ། གསུང་རྗེས་བསྟན་གྱི་ཆོ་འཕྲུལ། ཐུགས་མངོན་ཤེས་ཀྱི་ཆོ་འཕྲུལ། ཡོན་ཏན་དང་ཕྲིན་ལས་བསམ་གྱིས་མི་ཁྱབ་པའི་ཆོ་འཕྲུལ་བཅས་སོ། །
ཕྱག་ཆེན་རིག་འཛིན་རིགས་ལྔའི་གདུང་འཛིན་ནི། ཡང་ཀུན་འགྲོའི་སྒྲིབ་པ་དག་པ་ལས་ཞེས་སེམས་བྱུང་སྐབས་ཀྱི་ཀུན་འགྲོ་ལྔའི་སྒྲིབ་པ།
ལྷན་ཅིག་གནས་པའི་དྲི་མ་ནི། ལྷན་སྐྱེས་ཀྱི་དྲི་མའམ་སྒྲིབ་པ་ཕྲ་མོའམ་ཤེས་སྒྲིབ་ཕྲ་མོ།
དབང་ཤེས་ཉེར་ལྔའི་ཡོན་ཏན་ནི། དུག་ལྔའི་སྐྱོན་ཟད་པའི་ཆའོ། །དེ་ཡང་མདོ་རྒྱན་ལས། དབང་པོ་ལྔ་རྣམས་གཞན་འགྱུར་ན། །ཡོན་ཏན་བརྒྱ་ཕྲག་བཅུ་གཉིས་འབྱུང་། །ཞེས་སོ། །
རྟོགས་པའི་ཡེ་ཤེས་རྡོ་རྗེས་རགས་པའི་སྒྲིབ་པ་འཇོམས་པའི་ཕྱིར་རྡོ་རྗེའི་རིག་འཛིན། དྲུག་པར་ཤེར་ཕྱིན་གཙོར་སྤྱོད་ཅིང་ཆོས་འཁོར་བསྐོར་ཕྱིར་དང་། བདུན་པར་ཐབས་མཁས་འཁོར་ལོ་ལྟར་གྱུར་པ་དེ་གཉིས་ལ་འཁོར་ལོའི་རིག་འཛིན། བརྒྱད་པར་མི་རྟོག་ཡེ་ཤེས་དབང་བསྒྱུར་རིན་ཆེན་རིག་འཛིན། དགུ་པར་མ་ཆགས་པར་ཞིང་སྦྱོང་འགྲོ་དོན་མཛད་པས་པདྨའི་རིག་འཛིན། བཅུ་པར་ཕྲིན་ལས་ཕུན་སུམ་ཚོགས་པས་སེམས་ཅན་གྱི་དོན་དཔག་མེད་མཛད་པས་རལ་གྲིའི་རིག་འཛིན་ནོ། །
ལྷུན་གྲུབ་རིག་འཛིན་དྲུག་པའི་རྒྱལ་ཚབ་ནི། ཐོས་བསམ་བསྒོམ་པའི་ཤེས་རབ་གསུམ། དེའི་གོང་ན་མེད་པ་རྒྱུ་མཐར་ཐུག་པ་དང་། ཀུན་རྫོབ། དོན་དམ། གཞན་དོན་ཤེས་པ་སྟེ་འབྲས་བུའི་ཤེས་རབ་གསུམ། ཤེས་རབ་གསུམ་མཐར་ཐུག་སངས་རྒྱས་པའི་ཤེས་རབ་ནི། བྱམས་པས། རྣམ་པར་ཐར་པའི་སྒོ་གསུམ་དང་། །དུས་གསུམ་མཉམ་པ་ཉིད་དང་ནི། །རིག་གསུམ་མངོན་སུམ་བགྱིས་པ་ཡིས། །ཤེས་རབ་ཕ་རོལ་ཕྱིན་རྫོགས་ཤོག །ཅེས་གསུངས་པ་ལྟར་རྣམ་ཐར་སྒོ་གསུམ་དུས་གསུམ་རྣམས་ནི་གོང་ལྟར་ལ། རིག་པ་གསུམ་ནི་དུས་གསུམ་ཐོགས་མེད་དུ་མཁྱེན་པའམ། སྒྲིབ་པ་སྔར་ཡོད་ཟད་པའི་རིག་པ། ཕྱིས་འབྱུང་མི་སྐྱེ་བར་རིག་པ། ད་ལྟ་རྒྱུད་ལ་མི་གནས་པར་རིག་པའོ། །
ལྷན་གནས་ཀྱི་དྲི་མ་ཕྲའུ་སྣང་གསུམ་འཕོ་བའི་བག་ཆགས།
རྒྱལ་ཚབ་ཆེན་པོའི་ས་ནི། མཚན་ཉིད་ཐེག་པའི་བཅུ་གཅིག་ཀུན་ཏུ་འོད། སྔགས་ཕྱི་རྒྱུད་སྡེ་གསུམ་ལས། བྱ་རྒྱུད་ཀྱི་རིགས་གསུམ་རྡོར་འཛིན། སྤྱོད་རྒྱུད་ཀྱི་རིགས་བཞི་རྡོར་འཆང་། རྣལ་འབྱོར་ཀྱི་རིགས་ལྔ་སྟུག་པོ་བཀོད་པའི་སར། སྔགས་ནང་པ་མ་ཧཱ་ཡོ་གའི་ལྷུན་གྲུབ་རིག་འཛིན་དེར་གནས་པའོ། །རྡོ་རྗེ་འཆང་གི་ཆ་ལུགས་འཛིན་པ་དགོངས་པ་རིགས་གསུམ་མགོན་དང་མཉམ་ཞེས། འཇམ་དབྱངས་མཁྱེན་བརྩེས་བཞེད་ཅེས་འཇམ་གྲགས་གསུངས།
སྐུ་ལྔའི་རྒྱལ་བ་ནི་རིགས་ལྔའི་གངས་ཆེན་མཚོ་སོགས། ཤེས་སྒྲིབ་ཕྲ་བ་ནི་སྣང་གསུམ་ཕྲ་བའོ། །སངས་རྒྱས་ཀྱི་ཞིང་རབ་འབྱམས་ནི། སྐུ་གསུམ་སྤྱི་དང་ཁྱད་པར་སྤྲུལ་སྐུའི་ཞིང་།
རྒྱུད་ཀྱི་དངོས་པོ་བཅུ་ནི། མདོར་ན་རིམ་པས་སྨིན་ཅིང་དམ་ཚིག་བསྟན༔ སོགས་རིམ་པ་བགྲོད་པ་དབང་། མི་འདའ་བ་དམ་ཚིག དེ་ཁོ་ན་ཉིད་ལྟ་བ། མི་གཡོ་བ་ཏིང་ངེ་འཛིན། བཀོད་པ་དཀྱིལ་འཁོར། དོན་དུ་གཉེར་བ་སྒྲུབ་པ། ཟློས་འཆིང་སྔགས་དང་ཕྱག་རྒྱ། གནས་སུ་སྟོབ་པ་མཆོད་པ། ལ་དོར་བ་སྤྱོད་པ། རོལ་པ་ཕྲིན་ལས་ཏེ་རྒྱུད་ཀྱི་དངོས་པོ་བཅུ་ལ་མཁས་ཤིང་གྲུབ་པར་བྱ་སྟེ། དེའང་ཐོག་མར། ས་ལམ་རིམ་པར་བགྲོད་པར་བྱེད་པ་དངོས་བསྟན་ཕན་ནུས་ཟབ་མོའི་དབང་དང་། ཤུགས་བསྟན་ཕྱི་ནང་། སྒྲུབ་གསང་དང་། སྤྲོས་བཅས། སྤྲོས་མེད། ཤིན་ཏུ་སྤྲོས་མེད། རབ་ཏུ་སྤྲོས་མེད་དེ་སྟོབས་ཀྱི་ཕར་ཕྱིན་དབང་གིས་རྒྱུད་སྨིན་ཅིང་། དེའི་སྲོག་མི་འདའ་བ་ཚུལ་ཁྲིམས་ཕར་ཕྱིན་དམ་ཚིག་སྤྱི་དང་ཁྱད་པར་ལྷག་པས་བསྡུས་པ་རྣམས་བརྟན་པོར་བཟུང་བ་དང་། དེ་ཁོ་ན་ཉིད་གནས་ལུགས་དང་རྗེས་སུ་མཐུན་པའི་ཤེས་རབ་ཕར་ཕྱིན་ལྟ་བ་ལྷག་པའི་བདེན་པ་དབྱེར་མེད་ཀྱིས་རྒྱུད་སྦྱངས། ལྟ་བའི་བྱེ་བྲག་ཉན་ཐོས་ནས་རྫོགས་ཆེན་བར་ཐེག་པའི་ལྟ་རིམ་དགུ་དང་། ཚོགས་སྦྱོར་སོགས་ལམ་ལྔ་དང་མཐུན་པའི་ལམ་གྱི་ལྟ་རིམ་དགུ་དང་། ཁྱབ་བྱ་རྒྱུད་ཀྱི་དངོས་པོ་དགུ་ལ་ཁྱབ་བྱེད་ལྟ་བས་ཁྱབ་པས་ན་རྒྱུད་ཀྱི་ལྟ་རིམ་དགུ་རྣམས་ཀྱང་ཞར་བྱུང་དང་། དེ་ནས་ལམ་བསྐྱེད་རྫོགས་རྫོགས་པ་ཆེན་པོའི་རིམ་གཉིས་ཀྱི་བསམ་གཏན་ཕར་ཕྱིན་ཏིང་ངེ་འཛིན་ལས་མི་གཡོ་བའི་སེམས་རྩེ་གཅིག་ཏུ་བརྟན་པ་ན་ཡེ་ཤེས་ཕར་ཕྱིན་གཞི་ལམ་འབྲས་བུའི་དཀྱིལ་འཁོར་གསུམ་ལས་ལམ་གྱི་ཕྱི་ནང་གསང་བའི་དཀྱིལ་འཁོར་སྒྲུབ་རྫས་སོགས་དམིགས་པའི་རྟེན་དུ་ལེགས་པར་བཀོད་ནས། གྲུབ་གཉིས་འདོད་འབྲས་དོན་དུ་གཉེར་བའི་བརྩོན་འགྲུས་ཕར་ཕྱིན། བསྙེན་ཉེ་བསྙེན་སྒྲུབ་སྒྲུབ་ཆེན་ལ་ཞུགས་པའི་རྣལ་འབྱོར་པས། ཐབས་ཀྱི་ཕར་ཕྱིན་སྔགས་དང་ཕྱག་རྒྱ་སྟེ། རྒྱུ་མ་ནོར་བ་རྩ་བའི་སྔགས། བསྐྱེད་པ་རྐྱེན་གྱི་སྔགས། བཟླས་པ་ལས་ཀྱི་སྔགས་གཙོ་འཁོར་སོ་སོའི་བསྙེན་སྒྲུབ་ལས་སྔགས་དང་བཅས་པ། སྐུ་ཕྱག་རྒྱ་ཆེན་པོ། གསུང་ཆོས་ཀྱི་ཕྱག་རྒྱ། ཐུགས་འཆིང་བ་དམ་ཚིག་གི་ཕྱག་རྒྱ། ཕྲིན་ལས་འཆིང་གྲོལ་དུ་བསྒྱུར་བ་ལས་ཀྱི་ཕྱག་རྒྱ་རྣམས་ལ་བསླབས་ནས། འཇིག་རྟེན་དང་འཇིག་རྟེན་ལས་འདས་པའི་ཕྱི་ནང་གསང་བ་དེ་བཞིན་ཉིད་ཀྱི་སྦྱིན་པའི་ཕར་ཕྱིན་མཆོད་པའི་དཔུང་བསྐྱེད་དོ། །ལྷ་རྣམས་ཀྱི་སྤྱན་ལ་སོགས་དབང་པོར་སྟོབ་པས་དགྱེས་པ་བསྐང་། བཟོད་པའི་ཕར་ཕྱིན་སྤྱོད་པ་སྟེ། དེ་ཡང་སྤང་བླང་དང་ལྡན་པ་གྲོལ་ལམ་བག་ཡོད་རིམ་གྱིས་པའི་སྤྱོད་པ། སྤང་བླང་མེད་པར་ལ་དོར་བའི་ཐབས་ལམ་ཉེ་རྒྱུའི་བརྟུལ་ཞུགས་གཅིག་ཆར་བའི་སྤྱོད་པས་མཚམས་སྦྱར་བའི་གནས་སྐབས་ལས་བཞི་གྲུབ་བརྒྱད། ལས་ཆེན་བརྒྱད། ལས་ཕྲན་བརྒྱད་སོགས་ཐུན་མོང་གི་དངོས་གྲུབ་དང་། མཐར་ཐུག་ཁ་སྦྱོར་ཡན་ལག་བདུན་ལྡན་སྐུ་བཞིའི་ཡེ་ཤེས་ལྔ་པོ་ཟུང་དུ་འཇུག་པའི་མཆོག་གི་དངོས་གྲུབ་གཉིས་མྱུར་དུ་འགྲུབ་པའི་ནུས་མཐུ་ཐོབ་ནས། གཙོ་བོར་རང་གཞན་མཆོག་གི་ལས་ལ་སྦྱོར་བ་དང་། ཞར་བྱུང་ཐུན་མོང་ལས་རྣམ་པ་བཞི་སོགས་གདུལ་བྱའི་ཡུལ་དུས་སྐལ་བ་དང་འཚམས་པར་མཛད་པའམ་རོལ་པའི་སྨོན་ལམ་ཕར་ཕྱིན་ལས་ཀུན་བདེ་བླག་ཏུ་འགྲུབ་པར་འགྱུར་རོ། །བུམ་དབང་སྐོར་སོང་ཟིན། གསང་དབང་གི་སྐབས་སུ་བབས་པ་ལ། ཕྲ་བའི་ལུས་ངག་ཡིད་གསུམ་ནི། རྩ་རླུང་ཐིག་གསུམ་ཕྲ་བའི་ཆ་དང་། ཁྱད་པར་ལམ་ཞུགས་ས་ཐོབ་བྱང་སེམས་ཀྱི་སྒོ་གསུམ་ལ་སྒྲིབ་པ་ཕྲ་བ་རེད་གསུངས།
རིགས་དྲུག་ནི། རིགས་ལྔའི་སྟེང་རྡོར་སེམས་བསྣན་པས་དྲུག་གོ །དེ་ཡང་རྒྱུ་མི་བསྐྱོད་པ། འབྲས་བུ་རྡོ་རྗེ་སེམས་དཔའམ་རྡོར་འཆང་། ཁྱབ་བྱ་རྒྱལ་བ་རིགས་ལྔ་ལ། ཁྱབ་བྱེད་རིགས་འདུས་རྡོར་སེམས་སམ་རྡོར་འཆང་ངོ་། །འབྱུང་ལྔ་རིགས་ལྔ། རྣམ་ཤེས་རྡོར་སེམས་སོ། །དེ་ཡང་རགས་ཕྲ་ཤིན་ཏུ་ཕྲ་བའི་ལུས་གསུམ་ནི། ལུས་རྩ་མ་དག་པ་དང་རྣམ་པར་དག་པའམ། འཁོར་བ་ལམ་ཞུགས་མྱང་འདས་ཀྱི་མཚན་ཉིད་དེ། རྒྱུད་བླ་མ་ལས། མ་དག་མ་དག་དག་པ་དང་། །ཤིན་ཏུ་རྣམ་དག་གོ་རིམ་བཞིན། །སེམས་ཅན་བྱང་ཆུབ་སེམས་དཔའ་དང་། །དེ་བཞིན་གཤེགས་པ་ཞེས་བརྗོད་དོ། །ཞེས་པའི་ལུང་དྲངས་མཛད།
རགས་པ་ལུས་ངག་ཡིད་གསུམ། ཕྲ་བ་རྩ་རླུང་ཐིག་གསུམ། ཤིན་ཏུ་ཕྲ་བ་ཁུ་རྡུལ་རླུང་གསུམ། ཡང་རགས་པ་ཁམས་གསུམ་གྱི་ལུས་ངག་ཡིད་གསུམ། ཕྲ་བ་ཉན་རང་བྱང་སེམས་ཀྱི་སྒོ་གསུམ། ཤིན་ཏུ་ཕྲ་བ་སངས་རྒྱས་ཀྱི་སྐུ་གསུང་ཐུགས་སོ། །
ཨ་བ་དྷཱུ་ཏི་ནི། ཀུན་འདར་མའམ་གཉིས་སྤངས། དེའང་ཀུན་འདར་ཞེས་པ་ཀུན་ལ་ཁྱབ་པ། གཉིས་སྤངས་ཞེས་པ་གཟུང་འཛིན་གཉིས་སྤངས། དབུ་མ་ཞེས་པ་རོ་རྐྱང་གང་ལའང་མ་ཕྱོགས་པ། ཚངས་པའི་ཤིང་གཅིག་ཅེས་ཀྱང་བྱ། ལ་ལ་ནི་རྐྱང་མ། ར་སཱ་ནི་རོ་མ། རྐྱང་མས་ལུས། རོ་མས་ངག དབུ་མས་ཡིད་བསྐྱེད། དེའི་མཐུ་ལས་སྣང་བ་དཀར་དམར་ནི་ཕྱི་རུ་ཉིན་མཚན་གཉིས། ནང་དུ་བདེ་སྡུག་གཉིས། བར་དུ་ཆགས་སྡང་གཉིས། དེ་གསུམ་ཀར་གཟུང་འཛིན་གཉིས་སོ། །འདི་གཉིས་མིང་དང་སྒྲ་དོན་གཉིས་གོ་ལྡོག་པའང་འདུག
འཁོར་ལོ་བཞིའི་ལྟེ་བར་སོ་སོར་མདུད་པའི་ཚུལ་གྱིས་ནང་འབྲེལ་བར་གནས། ཞེས་གསུངས་པའི་དོན་ནི། ལྟེ་འོག་ནས་རོ་རྐྱང་དབུ་མར་འབྲེལ་ཡོད། ལྟེ་བ་ནས་ལྕགས་སྒྲོག་ལྟར་འབྲེལ་ཡོད། དེ་བཞིན་སྙིང་ཁར་མ་སླེབ་བར་རྩ་གསུམ་སོ་སོར་གནས། སྙིང་ག་ནས་གཅིག་ཏུ་འབྲེལ། དེ་བཞིན་མགྲིན་པ། སྤྱི་བོར་རིགས་འགྲེ། ལྕགས་སྒྲོགས་བཅིངས་པ་ལྟ་བུའི་རྩ། ཞེས་པའི་དོན་རེད་ཡིན་གསུངས། རྩ་མདུད་རྣམས་མདུད་ནག་མིན་པ་གྲོལ་མདུད་འདྲ་བའམ་རྩ་ཡི་འཁྱོགས་པོ་ལ་མདུད་པའི་ཐ་སྙད་མཛད།
ལྟེ་བའི་རྩ་འདབ་དྲུག་ཅུ་རྩ་བཞིའི་དཔེའུ་རིས་འོག་ཏུ་ཡོད་པ་ལྟར་རོ། །
ནང་དུ་འཕོ་བའི་རྩ་བཅུ་གཉིས་ནི། ཕྱི་རོལ་དུ་ཉི་ཁྱིམ་བཅུ་གཉིས་དང་མཐུན་ཏེ་ལུག་གླང་སོགས་སོ། །ལྟེ་བ་སྤྲུལ་པའི་འཁོར་ལོས་ཁམས་གསུམ་ལ་ཁྱབ་པའི་དོན་ནི། ལྟེ་བའི་རྩ་དེ་ཐོག་མར་ཆགས། དེ་ལས་གནས་ཐམས་ཅད་ལ་གྱེས་པ་ཡིན་པས་ཕྱི་ནང་གཞན་གསུམ་གཅིག་པའི་གནད་རེད་གསུངས།
གནས་ཉེར་བཞི་དང་། ཡུལ་སོ་བདུན་རྣམས་ཀྱི་རྩི་ཚུལ་གསར་རྙིང་སྤྱི་དང་ཁྱད་པར་ཟབ་མོ་ནང་དོན་ལྟར་ཡིན་པར་བཞེད། ལར་འདི་སྐོར་དཔྱིས་ཕྱིན་པར་འདོད་ན་ཟབ་མོ་ནང་དོན་ལ་ཞིབ་ཆ་ཡོད་དགོས་ཤིང་། འགྲེལ་པ་འདི་ལ་ཡང་གནད་དོན་ཐམས་
ཅད་ཚང་ཡོད་ཅིང་ཤིན་ཏུ་ལེགས་པ་གཅིག་ཡིན་གསུངས།
ལྟེ་བའི་སྟོང་པའི་རྩ་བཞིར་ཁམས་མི་འབབ་གསུངས་སོ། །
རྒྱུ་རྒྱུད་ནི་གཞི་རྒྱུད་བདེ་གཤེགས་སྙིང་པོ་རྟེན། བརྟེན་པ་ཀུན་གཞིའི་རྣམ་ཤེས་སོགས་ཚོགས་བརྒྱད་ཀ སྲོག་འཛིན་རྣམ་ཤེས། གྱེན་རྒྱུ་གཟུགས། ཁྱབ་བྱེད་ཚོར་བ། མེ་ཉམས་འདུ་ཤེས། ཐུར་སེལ་འདུ་བྱེད། ཡང་འབྱུང་ལྔ་ཡང་། སྲོག་འཛིན་ནམ་མཁའ། གྱེན་རྒྱུ་རླུང་། ཁྱབ་བྱེད་ཆུ། མེ་ཉམས་མེ། ཐུར་སེལ་ས།
བསྐྱེད་པ་སོགས་གསུངས་པར། རླུང་རྣམས་ལྟེ་བ་ནས་བ་སྤུ་ཚུན་ལ་ཕར་གྱེས། ཚུར་འདུ་བ་ཡང་ལྟེ་བར་འདུ་བའོ། །
སྣ་བུག་གཡས་འབྱུང་བ་འཇིག་རིམ་སྡུད། གཡོན་འབྱུང་བཞི་ཆགས་རིམ་བསྐྱེད། ཟླ་བ་ཡར་ངོ་སྐྱེད། མར་ངོ་སྡུད།
རྩ་འདབ་གཅིག་ནས་གཅིག་ཏུ་འཕོ་བའི་རེ་རེའི་ཚེ་དབྱུག་གུའམ་ཆུ་ཚོད་ལྔ་རེ། དབུགས་དྲུག་ལ་ཆུ་སྲང་གཅིག །ཆུ་སྲང་དྲུག་ཅུར་ཆུ་ཚོད་གཅིག ཆུ་ཚོད་དྲུག་ཅུ་ལ་ཉིན་ཞག་གཅིག ལུས་ཟུངས་དྭངས་མ་སྐྱེ་བ་བདུན་བརྒྱུད། ཐུན་ཆེ་འབྲིང་ཆུང་། ཉིན་ཕྱེད་ཡིན་ནམ་གས་ཡ་བཞི། མཚན་གས་ཡ་བཞི་གཉིས་བསྡོམས་པས་ཐུན་ཆེན་བརྒྱད། དེ་ལྟར་རིག་པས་འཕྲུལ་ན་ཤེས་སོ། །དཔེར་ན། ས་རླུང་ལ་ནང་གསེས་འབྱུང་བཞིའི་རླུང་བཞི་ཀ་ཚང་བ་ལྟར་གཞན་ལའང་དེ་ལྟར་རོ། །
དཀྱིལ་འཁོར་མི་འབབ་ཅེས་པ་ནི་ཁམས་མི་འབབ་པའི་དོན།
ཕྱེད་བཅས་སོ་གཉིས་ནི། དབུགས་རེ་ལ་ཆ་སོ་གཉིས་ཀྱི་ཆ་རེ་ཡེ་ཤེས་ཀྱི་རླུང་བཞི་ཆ་གཅིག་ནི་སོ་གཉིས་ཀྱི་བཞི་ཆ་སྟེ་ཕྱེད་བརྒྱད། རྐང་བཅས་ཀྱང་དེ་བཞིན་ནོ། །
དབུགས་གཅིག་དུམ་བུ་ཆ་ཕྱེད་སོ་གཉིས་བསྒོས་པའི་ནང་ནས། ཆ་སོ་གཅིག་ལས་རླུང་། ཆ་གཅིག་ཡེ་རླུང་། སྟོང་པའི་རྩ་བཞིར་ནང་ནས་ཡེ་རླུང་བཞི་རྒྱུ་བ་ཡེ་རླུང་གཅིག་ཏུ་བརྩི་དགོས། ཆུ་ཚོད་༡་ཆུ་སྲང་༥༢ དབུགས་གསུམ། ༣ ས་རིས་བྲིས་ན་གསལ་བའི་དཔེར་བརྗོད་ཡིན། མིན་ཡང་ཞིབ་པར་བརྩིས་ན་ཧ་གོ །
ཡེ་རླུང་ཞེས་པ་ཡེ་ཤེས་ཀྱི་རླུང་ངོ་། །
ལོ་གསུམ་ནི་གོ་སླའོ། །ཕྱོགས་གསུམ་ནི་ཟླ་བ་ཕྱེད་གཉིས་ཏེ་དཀར་ཕྱོགས་གཉིས་དང་དམར་ཕྱོགས་གཅིག་སྟེ་ཕྱོགས་གསུམ་མོ། །
རླུང་གི་གནས་ཚུལ་ནི། རྩ་བ་དབུས་སྲོག་རླུང་ནི། སྙིང་གའི་རྩ་འདབ་བརྒྱད་ཀྱི་དབུས་སུ་ཀུན་གཞིའི་རྣམ་ཤེས་ནམ་མཁའི་རང་བཞིན་ཨ། ཐུར་སེལ་གྱི་ས་ཁམས་རྩ་གསུམ་འདུས་མདོར་ལྀ། གྱེན་རྒྱུའི་རླུང་མེ་ཁམས་ཤར་དུ་རྀ། མེ་མཉམ་གྱི་རླུང་རླུང་ཁམས་མེ་མཚམས་ཏེ་ཤར་ལྷོར་ཨི། ཁྱབ་བྱེད་ཀྱི་རླུང་ཆུ་ཁམས་ལྷོར་ཨུ། དེ་ལྟར་རྩ་བའི་རླུང་ལྔའོ། །
ཡན་ལག་གི་རླུང་ལྔ་ནི། ཀླུའི་རླུང་ས་ཁམས་ཀྱིས་བསྐྱེད་ཡེ་ཤེས་རང་བཞིན་བདེན་བྲལ་ཏེ་ལྷོ་ནུབ་ཏུ་ནམ་མཁའི་ཡི་གེ ཨཱ་མིག་དང་གཟུགས། རུས་སྦལ་གྱི་རླུང་རླུང་ཁམས་ནུབ་ཏུ་ཨ་རྣ་བ་སྒྲ། རྩངས་པའི་རླུང་མེ་ཁམས་ནུབ་བྱང་དུ་ཨཱར་སྣ་དྲི། ལྷས་སྦྱིན་གྱི་རླུང་ཆུ་ཁམས་བྱང་དུ་ཨོཾ། ལྕེ་རོ། གཞུ་ལས་རྒྱལ་ལམ་ནོར་ལས་རྒྱལ་བའི་རླུང་ཁམས་བྱང་ཤར་དུ་ཨཱལ་ལུས་རེག
ཐིག་ལེ་ནི། རྩ་བ་སྤྲོས་བྲལ་གྱི་ཐིག་ལེ་གཤིས་གདངས་རྩལ་གསུམ། འཁྲུལ་པ་མ་རིག་པའི་ཐིག་ལེ་ལ། སྔགས་རླུང་རྫས་ཀྱི་ཐིག་ལེ་གསུམ། དེ་གསུམ་ཀ་ལ་སྦྱང་གཞི། སྦྱོང་བྱེད་གཉིས་གཉིས་ཏེ་དྲུག དང་པོ་རྟེན་འབྲེལ་བཅུ་གཉིས། གཉིས་པ་ལྷ་བསྒོམ་སྔགས་བཟླས། གསུམ་པ་གཡོ་བྱེད་རླུང། བཞི་པ་རླུང་འཆིང་། ལྔ་པ་དཀར་དམར་རྫས་ཀྱི་ཐིག་ལེ། དྲུག་པ་དེ་འཆིང་བའོ། །མཚན་མ་རྫས་ཀྱི་ཐིག་ལེ་ལ་དཀར་དམར། དྭངས་སྙིགས། གནས་ཚུལ་དང་། འཕོ་ཚུལ་ལོ། །ཀློང་ཆེན་རབ་འབྱམས་ཞེས་པ་ཀློང་སྡེའི་རྒྱུད་ཡིན།
མིག་རྩེ་སྣ་རྩེ་སེམས་རྩེ་བསྟུན། ཞེས་པ་ནི་མིག་གི་ལྟ་སྟངས་དང་། སེམས་ཀྱི་འཛིན་སྟངས་གཉིས་སྣའི་རྩེ་མོར་གཏད་དེ་སོ་སོར་མ་ཡིན་པར་བྱ་དགོས་གསུངས་སོ། །སྣ་བུག་གཉིས་ཀ་ནས་མཉམ་པར་རྒྱུ་དུས་ཡེ་ཤེས་ཀྱི་རླུང་ངོ་། །
ས་རླུང་སོར་བཅུ་གཉིས། དེ་བཞིན་ཆུ་མེ་རླུང་ནམ་མཁའ་འོ། །སོར་བཞི་བཞིར་བརྩི་བའང་ཡོད་གསུངས་སོ། །རགས་པའི་རླུང་གོ་བར་ཟད་དོ། །
རྣམ་འགྱུར་རླུང་བཅུ་ནི། རྩ་བ་ཡན་ལག་གི་རླུང་བཅུ། རྣམ་རྟོག་སྣ་ཚོགས་གཡོ་བའི་སེམས་ཀྱི་བཞོན་པ་ལྟ་བུ་རེད་གསུངས་སོ། །སྣང་བཞིའི་བཞོན་པ་སྣང་མཆེད་ཐོབ་པ་ཉེར་ཐོབ་བོ། །ཁྱད་པར་འོད་གསལ་ནི། ཉེར་ཐོབ་རྗེས་སུ་འོད་གསལ། རླུང་གི་བྱེད་བཅིང་ནི། ཕ་རྒྱུད་ལྟར་རྡོར་བཟླས། མ་རྒྱུད་ལྟར་བུམ་ཅན་ཏེ་རླུང་ཐིག །
སྟེང་གི་སྣ་རྩེ་དེར་ལྷའི་ཕྱག་མཚན་སོགས་གཞན་ཡང་ལྷ་སྐུ་ཕྱག་མཚན་ས་བོན་རྣམས་སོ། །མཆན། འོག་གི་སྣ་རྩེ་གསང་གནས། བར་གྱི་སྣ་རྩེ་སྙིང་ཁ་རེད་ཡིན་གསུངས། དྭངས་སྙིགས་ཀྱི་དབྱེ་བ་ནི། མི་ཕྱེད་མ་མཚོགས་མར་གནས་པ་ལས་སོ་སེན་སོགས་སྲ་ཞིང་དབྱེ་དཀའ་བའི་ཁམས་འབབ་འབྲས་མིང་རྒྱུ་ལ་བཏགས་པ། ཕྲ་གཟུགས་མ་སྤྱི་གཙུག་ཚངས་བུག་ཏུ་འབྲེལ་ཞིང་ཤིན་ཏུ་ཕྲ་བའི་སྐྲ་དང་བ་སྤུ་འབབ། རྣམ་གསལ་རྩེ་མའམ་གསལ་བ་མ་ལས་པགས་པ་འབབ། འདི་བུ་བརྩེ་བའི་བྱིངས་ལས་སྒྲུབ་པ་ཡིན་ཡང་པགས་པའི་དྭངས་གསལ་དང་འབྱོར། ལྟག་རྩ་གཡོན་མ་ལས་གཡོན་དུ་གང་བའི་ཤ་འབབ་པའམ་གཡོན་ཁམས་སྙིང་སྟོབས་འབབ། རྣ་གཡོན་ཐུང་ངུ་མ་ལས་ཆུ་རྒྱུས་ཐུང་ངུ་འབབ། སྨིན་དབུས་རུས་སྦལ་སྐྱེས་མ་ལས་རུས་སྦལ་རྒྱབ་ལྟར་མཁྲེག་པའི་རུས་ཚོགས་འབབ། མིག་གི་ཕྱི་རོལ་བསྒོམ་པ་མོ་ལས་མཆིན་ཤ་འབབ། ཕྲག་གཉིས་ཀྱི་རྩ་དབང་མ་ལས་སྙིང་ཤ་འབབ། མཆན་ཁུང་རྩ་སྐྱོན་མ་ལས་མིག་འབྲས་ཤ་རྣམས་འབབ། ནུ་རྩ་མཇུག་མ་ལས་མཁྲིས་པའི་ངོ་བོ་བཤང་བ་འབབ། ལྟེ་རྩ་མ་མོ་ལས་ལུས་མངོན་པར་བསྐྱེད་པའི་ཁམས་སམ་གློ་བ་འབབ། སྣ་རྩེར་ཟུག་པ་མཚན་མོ་ལས་རྒྱུ་མ་འབབ། ཁ་བསིལ་སྦྱིན་མ་ལས་བསིལ་བའམ་ཡང་ན་དྲོད་འབབ། མགྲིན་དབུས་ཚ་བ་ནས་དྲོད་དང་ལྟོ་བ་གཉེ་མ་འབབ། བཅུ་བཞི་འདི་རྣམས་ཟླ་བ་ཡར་ངོའི་ཆ་དག་པའི་ཤེས་རབ་རང་བཞིན་ནོ། །རོ་མར་བརྟེན་པའི་ཐབས་མར་ངོའི་ཆ་དག་པའི་རྩ་བཅུ་ལུས་སྨད་ན་གནས་པ་སྟེ། དེའང་བྲང་གཞུང་གཞོལ་མ་ལས་སྙིང་ག་ནས་བཤང་ལམ་དུ་འཐུར་དུ་གཞོལ་བའི་བཤང་བ་འབབ། སྒང་པ་རངས་མ་ལས་རྒྱུངས་པ་འབབ་ཅིང་དེས་རིག་པའི་དགའ་བས་ཚིམ་ཕྱིར་མཚན་མ་ཤིན་ཏུ་གཟུགས་ཅན་ལས་རྣག་འབབ། འོག་སྒོ་སྤྱི་མ་ལས་བད་ཀན་འབབ། བརླའི་རྩ་ཆེན་རྒྱུ་སྦྱིན་ལས་ལུས་རྒྱས་པའི་རྒྱུ་ཚིལ་འབབ། བྱིན་གཉིས་སྦྱོར་བྲལ་མ་ལས་རྔུལ་འབབ། རྐང་སོར་གདུ་གུ་མ་ལས་ལུས་མཛེས་བྱེད་ཁྲག་དྭངས་འབབ། བོལ་གོང་རྩ་གྲུབ་མོ་ལས་སྙོམས་འཇུག་དུས་རྔུལ་གྲུབ་པའམ་ཡང་ན་མཆིལ་མ་འབབ། རྐང་མཐེབ་སྤུ་འཁྱིལ་རྩ་འཚེད་མ་ལས་མཆིལ་སྣབས་འབབ་སྟེ་གདོང་གི་མཆིལ་མ་ཕལ་ཆེར་མྱ་ངན་ལས་འབྱུང་བས་སོ། །པུས་མོའི་གཉེན་གོང་ཡིད་བཟང་མ་ལས་ཁ་ལུད་འབབ། སྣ་ཆུའང་ཟེར། གང་ལྟར་ཡང་དེ་དོར་བས་ཅུང་ཟད་བདེ་བའི་དགའ་བ་བསྐྱེད་པས་སོ། །དེ་དག་ཀྱང་སྤྱི་བོ་པུལླི་ར་མ་སོགས་སོ། །
དེའང་ཐིམ་པ་ནི། བྱ་བ་ཡོངས་སུ་རྫོགས་ནས་སྙིགས་མར་གྱུར་པ་འདས་པའི་ཆ། ལོངས་སྤྱོད་པ་ནི། ཁམས་ཀྱི་དྭངས་མ་ལས་བྱེད་བཞིན་པ་གཙོ་བོར་དཀར་ཆ་ད་ལྟ་བ། སྐྱེད་པར་བྱེད་པའི་བདག་པོ་ནི་དྭངས་སྙིགས་གཉིས་ཀའི་རྩ་བ་སྟེ་རྒྱུ་ཡིན་པས། རླུང་ཁྲག་འདྲེས་པ་མ་འོངས་པའི་ཆ་ཡིན་ནོ། །ཁམས་ཉེར་བཞི་པོ་རེ་རེར་ཡང་སྟོང་ཕྲག་གསུམ་གསུམ་ཕྱེ་བ་བདུན་ཁྲི་ཉིས་སྟོང་ནི། ཐིམ་པ་རླུང་གཙོར་གྱུར་པ་སྟོང་ཕྲག་ཉེར་བཞི་དང་། ལོངས་སྤྱོད་པ་དཀར་ཆ་གཙོར་གྱུར་པ་སྟོང་ཕྲག་ཉེར་བཞི། བདག་པོ་དམར་ཆ་གཙོར་གྱུར་པ་སྟོང་ཕྲག་ཉེར་བཞི་སྟེ་ཟླ་ཉི་སྒྲ་གཅན་གྱི་ཁམས་གསུམ་གྱི་བདག་ཉིད་ཡིན་ལ། དེ་ནི་ལུས་བ་སྤུའི་མཐར་ཐུག་པའི་རྩ་གནས་ཀུན་ལ་ཁྱབ་པར་འབབ་བོ། །
རྩ་ཆེན་ཉེར་བཞི་ཡན་ལག་རླུང་ལྔ་བརྟེན་པའི་རྩ་ལྔ། རྩའི་གཙོ་མོ་གསུམ། ཁྱོན་བསྡོམས་སོ་གཉིས། རྩ་བའི་རླུང་ལྔ་བརྟེན་པའི་རྩ་བཅས་སོ་བདུན་ནོ། །སུམ་བསྒྲིལ་མ་སོགས་ཀྱི་སྡོམ་ནི། སུམ་སུམ་བསྒྲིལ་མའམ་སྐོར་འདོད་མ་ཁྱིམ་མ་དང་། །གཏུམ་མོ་བདུད་བྲལ་དབང་ལྔའི་རླུང་རྒྱུ་བའི་རྩ། །
ཕོ་མོ་གང་ཡིན་དང་ཁམས་དཀར་དམར་གཡས་བསྐོར་གཡོན་བསྐོར་གང་ཡིན་བཞིན་འཕོ་བ་བླ་གནས་སོ། །
ཁུ་བ་རྡུལ་ཁྲག་མུན་པ་རླུང་། །
བརྟགས་པ་དང་། མ་བརྟགས་པ་ནི། བརྟགས་དཔྱད་བྱས་པ་དང་མ་བྱས་པའོ། །རིགས་ཆུང་གི་ཚོམ་བུ་ཞེས་པ་ནི། དཔེར་ན་ཞི་བར་གཙོ་བོ་རིགས་ཆེན་རྣམ་སྣང་ཡབ་ཡུམ་ལྟ་བུ་ལ་འཁོར་རིགས་ཆུང་། ཕྱོགས་མཚམས་སུ་རྡོ་རྗེ་སེམས་དཔའ། རྡོ་རྗེ་རྒྱལ་པོ། རྡོ་རྗེ་ཆགས་པ། ཡུམ་རྡོ་རྗེ་སྒེག་མོ། རྡོ་རྗེ་བདུག་པ། རྡོ་རྗེ་ལྕགས་ཀྱུ། རྡོ་རྗེ་སྒྲོལ་མའོ། །སྒོ་བ་ཡབ་ཡུམ་ལ་ཁྲོ་བཅུ་སོགས་སོ། །ཁྲོ་བོ་ལའང་དེ་བཞིན། གཙོ་བོ་རིགས་ཆེན། དབུས་སུ་བུདྡྷ་ཧེ་རུ་ཀ་ཡབ་ཡུམ་ལྟ་བུ་ལ། འཁོར་རིགས་ཆུང་ཕྱོགས་མཚམས་སུ་བཛྲ། རཏྣ། པདྨ། ཀརྨ་ཧེ་རུ་ཀ་བཞིའི་ཡུམ་བཛྲ། རཏྣ། པདྨ། ཀརྨ་ཀྲོ་ཏཱི་ཤྭ་རཱི་མ་བཞི་སྟེ་ཡབ་ཡུམ་བཅུ་དང་། གནས་ཡུལ་སྒོ་མ་ཉི་ཤུ། དབང་མོ་ཉེར་བརྒྱད། ཁྲོ་བོ་ཡབ་ཡུམ་ཉི་ཤུའོ། །ཡང་པདྨ་ཧེ་རུ་ཀ་ཡབ་ཡུམ་གྱི་འཁོར། ཏེ་ཀ ཀེ་ཤ། པོ་ཤ། བེ་ཤ་ཧེ་རུ་ཀ་བཞིའི་ཡུམ་ཏེ་ཤ་ཀྲོ་དྷི་ཤྭ་རི་མ་ལ་སོགས་པ་བཞི་སྟེ་གཙོ་འཁོར་བཅུ། གནས་ཡུལ་སོགས་གོང་ལྟར་ལ་གཞན་དེས་རིགས་འགྲེ། སྒྱུ་འཕྲུལ་གྱི་དགོངས་པ་རེད་ཡིན།
བཅུ་དྲུག་ཕྱེད་ཕྱེད་ཀྱི་ཐིག་ལེ་ཞེས་པ་ནི།
སྤྱི་བོར་དགའ་བ་བཅུ་དྲུག་གི་ངོ་བོ་ཐིག་ལེ་བཅུ་དྲུག་དེའི་ཕྱེད་མགྲིན་པར་བབས་པ་བརྒྱད། དེའི་ཕྱེད་སྙིང་ཁར་བབས་པ་བཞི། དེའི་ཕྱེད་ལྟེ་བར་གཉིས། དེའི་ཕྱེད་གསང་བར་གཅིག་གོ །འཇམ་དཔལ་སྒྱུ་འཕྲུལ་དྲྭ་བ་ལས། བཅུ་དྲུག་ཕྱེད་ཕྱེད་ཐིག་ལེ་ཅན། །ཞེས་པའི་དོན་ནོ། །དོན་འགྲེལ་ཚུལ་འདྲ་མིན་གཞན་ཡང་ཡོད་དོ། །
འདིར་ནཱ་ད་ཞེས་པའི་དོན་ཀྱང་ཤིན་ཏུ་ཕྲ་བའི་རླུང་སྒྲིབ་པ་རགས་པ་དང་བྲལ་བ་ལ། ཁམས་གསུམ་གྱི་སྒྲིབ་རྩའི་བདག་ཉིད་ཅན་རྒྱུན་མཐའི་བར་དུ་གཞོམ་དུ་མེད་པ་ཕྲ་བ་དེའི་གཉེན་པོ་རྡོ་རྗེ་ལྟ་བུའི་གཞོམ་བྱ་དེ་ཉིད་རྣམ་མེད་མ་ཡིན་པ་རྣམ་བཅས་ཀྱི་མཚན་མ་ཤིན་ཏུ་ཕྲ་བ་ཡིན་ནོ་གསུངས།
སྟོང་པ་བཞི་ནི། སྟོང་པ། སྟོང་ཆེན། ཤིན་སྟོང་། ཐམས་ཅད་སྟོང་པ་སྟེ། རྒྱས་པར་འོག་ནས་འབྱུང་། སྤྱན་དང་མངོན་ཤེས་དེ་རྣམས་ཀྱི་དང་པོ་རྣམས།
ཕྱི་ནང་གསང་བའི་དྲོད་ནི། བསྐྱེད་རིམ་སྐབས་བསྟན་ཟིན་པ་གཞུང་ན་གསལ། རྨི་ལམ་གྱི་རྟགས་རྫོགས་ཆེན་སྐབས་འབྱུང་།
བཀོད་པ་རྩ། གཡོ་བ་རླུང་། ཐིག་ལེ་བྱང་ཆུབ་ཀྱི་སེམས་སྦྱོང་བའོ། །ཞེས་པའི་སྐབས་ཡེ་ཤེས་ཀྱི་རྩ་ཐམས་ཅད་ཀྱི་རྩ་བ་དབུ་མ་དང་། འཁོར་བའི་རྩ་ཐམས་ཅད་ཀྱི་རྩ་བ་སྲོག་ཡིན། དེ་གཉིས་དབྱེར་མེད་སྒྲ་གཅན་གྱི་རྩ་ལ་སྲོག་བརྟེན་པའི་ཆ་ནས་སྲོག་རྩ་ཞེས་འབོད་པར་རིགས་ཏེ། ཡེ་ཤེས་ཀྱི་རླུང་ཐམས་ཅད་ཀྱི་རྩ་བ་མི་ཤིགས་པའི་རླུང་དང་། ལས་རླུང་ཐམས་ཅད་ཀྱི་རྩ་བ་སྲོག་ཆེན་པོའི་རླུང་ཡིན་ལ། དེ་གཉིས་ཆུ་དང་འོ་མ་འདྲེས་པ་ལྟར་སྒྲ་གཅན་གྱི་རླུང་ལ་ཡང་སྲོག་རླུང་ཞེས་འབོད་པར་འཐད་པའི་ཕྱིར་རོ། །གཞི་དུས་རྩ་དབུ་མ། ལམ་དུས་རླུང་སེམས་དབུ་མར་ཆུད་པ་ལ་བརྟེན་ནས་ཕྱི་རོལ་སྟོང་གཟུགས་རེ་ཁཱ་ནག་པོ་སྐྲའི་ཚད་དྲི་མ་མེད་པའི་འོད་ཟེར་འཕྲོ་བ་དེ་ཡིན། འབྲས་དུས་དབུ་མ་མཆོག་སྐུ་རྡོ་རྗེ་ལ་གནས་པའི་སྒྲིབ་བྲལ་གྱི་རང་བཞིན་ནོ། །
མཚན་ཉིད་བཞི་ལྡན་ནི། དྲང་བ་ཆུ་ཤིང་གི་ལྡེམ་བུ། གསལ་བ་ཏིལ་མར་གྱི་མར་མེ། སྲབ་པ་པདྨའི་སྣལ་མ། ཁ་དོག་མཐིང་ཤུན་ལྟར་སྔོ་བའམ། ཡང་ན་དྲང་བའི་མལ་དུ་སྟོང་པ་སྨྱུག་ལྟ་བུའོ། །
སྐྱེད་བྱེད་འཁོར་ལོ་དྲུག་ཅུ་རྩ་བཞིར་བཅས༔ འདིར་གནས་པ་བཞིན་དུ་ཡིན་ཏེ། གནས་པ་བཞིན་དུ་གསལ་གདབ་གོམས་པ་ན༔ གནས་པ་བཞིན་ཏུ་རིམ་གྱེས་ཏེ་གནས་ལུགས་ཇི་ལྟ་བ་དང་། མཚོན་པ་བཞིན་དུ་གྱེས་པ་གསལ་གདབ་ན་དབུས་ནས་རྩ་འདབ་ཐམས་ཅད་གདུགས་རྩིབས་ལྟར་གྱེས་པའོ། །
ཕྱི་སྐོར་དང་ནང་སྐོར་བར་སྐོར་ཞེས་པ་ཕྱག་གིས་རི་མོ་དཔེར་མཛད་དེ་འདི་ལྟར་རོ། །
མཉམ་རྒྱུའི་རླུང་སོགས་རླུང་གི་དུས་གནད་ལ་མཁས་པས་སོགས་ཀྱི་དོན་ནི། ལྷའི་བུའི་བདུད་རྩ་མིག་ལ་གནས། ཐོ་རངས་ལ་རྒྱུ་རྒྱལ་འགོང་དང་བསྡོངས། རྟགས་ཤེས་པ་ཡང་། འགྲོ་སྙིང་འདོད། རླུང་རོ་ཕྱིར་བསལ། རྩ་མིག་ཐམས་ཅད་དུ་བླ་མ་བསྒོམ། ཕུང་པོའི་བདུད་ཤ་རུས་ལ་གནས། ཉིན་གུང་རྒྱུ། ས་བདག་ལ་བསྡོངས། རྟགས་ཁམས་ལྕི། རླུང་རོ་བསལ། སྤྱི་བོར་བླ་མ་བསྒོམ། ཉོན་མོངས་བདུད་ཁུ་ཁྲག་ལ་གནས། དགོང་མོར་རྒྱུ། འདྲེ་མོ་དང་འགྲོགས། རྟགས་ཆགས་པ་སྐྱེ། རླུང་རོ་བསལ། ལྟེ་བར་བླ་མ་བསྒོམ། འཆི་བདག་གི་བདུད་སྲོག་རྩར་གནས། ནམ་ཕྱེད་རྒྱུ། ཤི་འདྲེ་དང་བསྡོངས། རྟགས་སུ་བྲེད་དངངས་འོང་། རླུང་རོ་བསལ། སྙིང་ཁར་བླ་མ་བསྒོམ། གྲུབ་ཆེན་པཀྴིའི་དགོངས་པའོ། །དེ་དུས་རླུང་མི་འཛིན་པར་བཤད་དོ། །གཞན་ཡང་འདོད་ཆགས་ཞེ་སྡང་གཏི་མུག་སོགས། དུག་ལྔ་སྐྱེ་དུས་རླུང་མི་འཛིན། དད་པ་དག་སྣང་མོས་གུས་སྙིང་རྗེ་སོགས་སྐྱེས་དུས་རླུང་རོ་མི་བསལ་ཞིང་དེ་དུས་འཛིན་པར་བྱའོ། །འདི་དག་སྐྱོན་ཡོན་བཤད་པ་མང་ཡང་རེ་ཞིག་དེ་ཙམ་ལས་མ་སྤྲོས་སོ། །
རླུང་མི་འཛིན་པའི་དུས་ལྔ་ནི། ལུས་ལ་རྨ་ཡོད་ན་སོས་དཀའ་བས་མི་འཛིན། དེ་བཞིན་སྦྲུམ་མས་སྲིད་སྐྱེ་དཀའ་བས་མི་འཛིན། རྒན་པོས་རླུང་ཆུན་དཀའ་བས་མི་འཛིན། མ་ནིང་ལ་རླུང་གི་ཡོན་ཏན་མེད་པས་མི་འཛིན། ནད་སྣ་ཡོད་པས་ཁམས་འདུ་འཁྲུགས་པས་མི་འཛིན། མི་འཛིན་པའི་དུས་ནི། ངལ་མ་སོས་པའི་དུས། ན་ཟུག་ཆེ་བའི་དུས། གཉིད་སད་མ་ཐག་གི་དུས། འདྲེན་བཀྲམ་མ་གཏོགས་ཆགས་སྤྱོད་དུས། མྱ་ངན་དང་བྲེད་སྔངས་དུས། འགྲང་ཆེ་བ་དང་། དུ་བ་དང་། རྡུལ་འཚུབ་དུས་མི་འཛིན་ནོ། །གཡས་ནས་རྒྱུ་དུས་མི་འཛིན། གཡོན་ནས་རྒྱུ་དུས་འཛིན། མཉམ་པར་རྒྱུ་དུས་ཡེ་ཤེས་ཀྱི་རླུང་ཡིན་པས་བཟང་། བུམ་པ་ལྟར་དགངས་སོགས་སྦྱོར་བ་བཞི་ལྡན་མ་རྒྱུད་ཀྱི་རླུང་སྦྱོར། སྦྱོར་བ་བཞི་ལྡན་ནི། གཞུང་གསལ་ལ། སྦྱོར་བ་བཞི་ལྡན་མ་ཤེས་ན། །ཡོན་ཏན་སྐྱོན་དུ་འགྱུར་བ་མང་། །ཞེས་གསུངས་སོ། །ཕྱི་གཞིལ་བ་སྤུའི་བུ་ག ནང་གཞིལ་དབུ་མའི་དབྱིངས། གཞན་ཡང་རྔུབས་ཆུང་བརྩེགས་པ་དང་། གནོན་ཆུང་ཡང་བྱའོ། །
ལག་པའི་ཐལ་མོས་པུས་མོ་དངོས་བསྟན། དཔྲལ་བ་ཤུགས་བསྟན། དེ་གསུམ་ལ་རེག་མཐར་སེ་གོལ་གཅིག་བྱའོ། །དེ་གྲངས་གསོག་པའི་ཡུན་ནོ། །
ཡན་ལག་ལྔ་སྦྱོང་ནི། རང་རང་གི་གཞུང་འགྲོ་ལྟར་བྱའོ། །
གེགས་སེལ་མང་ཡང་མོས་གུས་དང་གསོལ་འདེབས་གཉིས་ཟབ། བོགས་འདོན་མང་ཡང་བརྩོན་འགྲུས་ཟབ། འཁྲུལ་འཁོར་མང་ཡང་ལུས་གནད་ཟབ། རླུང་བཟུང་མང་ཡང་དམིགས་པ་ཟབ། གསུངས་སོ། །
སྐབས་སུ་རྡོ་རྗེའི་བཟླས་པ་ཕ་རྒྱུད་ཀྱི་རླུང་སྦྱོར།
ཡན་ལག་དྲུག་ནི། བགྲང་དང་རྗེས་འགྲོ་འཇོག་པ་དང་། །
རྟོགས་པ་དང་ནི་བསྒྱུར་བ་དང་། །ཡོངས་དག་རྣམ་པ་དྲུག་ཏུ་བརྗོད། །རྟོགས་པའི་རྣལ་འབྱོར་ནི། ལྟེ་བ་ལ་སོགས་པའི་འཁོར་ལོ་བཞི་པའི་ས་སོགས་འབྱུང་ལྔའི་རླུང་གྲངས་ཉི་ཤུས་འབྱུང་འཇུག་གནས་གསུམ་ལྟ་བུ་ལ་མཚོན་པའི་རྟོག་པའི་རླུང་བརྒྱ་རྩ་བརྒྱད་གོང་གི་ཉི་ཤུས་བསྒྱུར་ཞིང་། དེ་ཡང་སྣ་བུག་གཡས་གཡོན་གྱི་འབྱུང་ལྔའི་དཀྱིལ་འཁོར་ལྔ་གཉིས་བསྡོམ་པ་བཅུས་བསྒྱུར་བའི་རླུང་གི་མཚན་ཉིད་ཤེས་པས་དེས་རྣམ་རྟོག་ཕྲ་རགས་གང་སྐྱེས་ཀྱང་ཤེས་ལ་རླུང་སེམས་དེ་དག་རྒྱུས་མ་ཐག་ཏུ་ཉེར་ཐོབ་རྟོག་མེད་དུ་འགྱུར་བས་རྟོག་མེད་ཡེ་ཤེས་ཀྱི་འཆར་ཚུལ་ཡང་ཤེས་ཏེ། རྟོག་པའི་ཉོན་མོངས་དང་། མི་རྟོག་པའི་ཡེ་ཤེས་ཀྱི་སྐྱོན་ཡོན་གཉིས་ཀྱང་སོ་སོར་རིག་པར་བྱེད་པའོ། །
འབྲུ་གསུམ་རྡོར་བཟླས་དབྱིབས་ལ་བསླབ་པ་ནི། ལྷར་གསལ་བའི་སྐུའི་དབུས་སུ་འཁོར་ལོ་སྤངས་པའི་རྩ་གསུམ་འདུས་མདོར་ཨ་ཤད་དེ་ཉིད་ཉི་མའི་དཀྱིལ་འཁོར་དུ་གྱུར་པའི་སྟེང་དུ་རྒྱལ་བ་ཐམས་ཅད་ཀྱི་གསུང་གི་རང་བཞིན་ཡི་གེ་ཨཱཿདམར་པོ་གཅིག་གསལ་གདབ། རླུང་བུམ་ཅན་ཁ་སྦྱོར་དུ་བསྒོམ་སྟེ་རླུང་ཕྱིར་འབུད་པའི་སྐབས་སུ་ཨཱཿལས་འབྱུང་ལྔའི་འོད་ཟེར་ལྔ་ལྡན་ཟ་འོག་གི་སྣལ་མ་བརྐྱང་པ་འདྲ་བའི་སྣེ་ལ་ཧཱུྃ་མཐིང་ག་འཕྲོས། སྣ་སྒོ་ནས་འདོམ་གང་གི་ཐད་དུ་སླེབ་པར་བསྒོམ། ནང་དུ་རྔུབས་པའི་ཚེ་ཨོཾ་དཀར་པོ་ཟེར་ཐག་དང་བཅས་པ་སྣ་བུག་ནས་ནང་དུ་ཞུགས་ཨཱཿལ་ཐིམ་པར་བསྒོམ། གནས་པའི་ཚེ་ཕྱི་རོལ་དུ་ཧཱུྃ་དང་ནང་དུ་ཨཱཿལ་ཤེས་པ་གཏོད་པ་ཡིན་ནོ། །རླུང་ཟིན་རྟགས་སྣ་སྒོར་རླུང་ལྔའི་ཁ་དོག་མཐོང་བ་སོགས་སོ། །དེ་ནི་རླུང་མ་ཟིན་པ་ཟིན་བྱེད་དམ་ཚིག་རྡོ་རྗེའི་བཟླས་པའོ། །ཟིན་པ་བརྟན་བྱེད་རླུང་ཡེ་ཤེས་རྡོ་རྗེའི་བཟླས་པར་རླུང་ཙམ་ལ་བརྟེན་པའོ། །ཁྱད་པར་དམ་ཡེ་དབྱེར་མེད་རྡོར་བཟླས་སོ། །
ཤེས་རབ་ཕར་ཕྱིན་རྣལ་འབྱོར་མ་སྦས་པའི་རང་གཟུགས་དཔྱིད་དམ་ཙཎྜ་ལཱི་སྟེ། བརྡའི་གཏུམ་མོའི་ཙཎྜ་ལཱི། དོན་གྱི་སྟོང་ཉིད། རྟགས་ཀྱི་ཕག་མོ་སྟེ་ཕག་མོ་གསུམ་མམ་རྣལ་འབྱོར་མ་གསུམ་མོ། །
གཏུམ་མོ་མཚན་ཉིད་བཞི་ལྡན་གཞུང་དུ་གསལ།
དབུ་མའི་ཡར་སྣེའི་ཧཾ་ཡིག་ལའང་། བརྡ་ཧཾ་ཡིག དོན་བདེ་བ། རྟགས་བདེ་མཆོག་སྟེ་ཧེ་རུ་ཀ་གསུམ། དེ་ལ་དཀར་བ་སྟོན་ཀའི་ཟླ་བ། གསལ་བ་ཏིལ་གྱི་མར་མེ། ཟླུམ་པ་བྱའི་སྒོང་ང་། ཞུ་ལ་ཁད་པ་དངུལ་ཆུ་ལྟ་བུའི་མཚན་ཉིད་བཞི་ལྡན་ནོ། །
སྦྱོར་བ་བཞི་ལྡན་ནི་གོང་དུ་གསལ་ལ། འདིར་ཡང་ལྕགས་ཀྱུ་ལྟར་དགུགས། བུམ་པ་ལྟར་དགངས། རྒྱ་མདུད་ལྟར་བསྡམས། མདའ་ལྟར་གྱེན་དུ་དབྱུང་ངོ་། །ཞུ་བདེ་སྟོབས་སུ་གྱུར་པའི་ཉམས་གསུམ་ནི། བདེ་གསལ་མི་རྟོག་སྟོང་པའི་ཉམས་གསུམ།
རང་བཞིན་ཕྱིའི་གཏུམ་མོ་ཆོས་ཐམས་ཅད་རང་བཞིན་སྟོང་ཉིད། ཙཎྜ་ནང་གི་གཏུམ་མོ་ལྟེ་འོག་ཨ་ཐུང་། ཁ་སྦྱོར་གསང་བའི་གཏུམ་མོ་བདེ་སྟོང་ཟུང་འཇུག །ཙཎྜ་ལཱི་སྟེ་གཏུམ་མོ། །མེ་ཐིག་ཁ་དོག་དམར། རེག་བྱ་ཚ། ངོ་བོ་སྟོང་། རྣམ་པ་བདེ་བ་སྟེ་ལྟེ་བའི་ཨ་ཤད་དེའོ། །རླུང་དྲོད་རྩ་དྷཱུ་ཏིའི་ཡི་གེ་གྱེན་ལོག་ཐིག་ལེ་སྲན་མ་ཙ་ན་ཀ་ཙམ་སྟེ་ཡུངས་ཀར་ཚད། སྔགས་ཨ་ཐུང་། དྲི་མེད་ཡེ་ཤེས་ཀྱི་ཐིག་ལེ། ས་བོན་ཨ་དང་རཾ། ཕྱག་མཚན་ཕུར་པའི་རྒྱུད་ལ་ཡོད་ཡོང་གསུངས། མེ་ཐིག་ཨ་ཤད་རྣམས་འདྲ་བ་ཡིན། སྤྱིར་སྟོང་ར་དང་བཅས་པས་རླུང་འཛིན་ན་ནད་བཞི་བརྒྱ་རྩ་བཞི་སེལ། འབར་བ་དང་བཅས་པས་གདོན་ཉི་ཁྲི་ཆིག་སྟོང་འཇོམས། འཛག་བདེ་དང་བཅས་པས་ཉོན་མོངས་པ་བརྒྱད་ཁྲི་བཞི་སྟོང་གྲོལ། སྟོང་ཉིད་དང་བསྲེས་ན་ཚེ་གཅིག་ལ་མཆོག་གི་དངོས་གྲུབ་བརྙེས་པའོ། །འཁོར་ལོའི་ལྷ་ཚོགས་བསྐུལ༔ མེ་འབར་བ་དྲོད་ཀྱི་གཏུམ་མོ། དབྱིངས་སུ་བསྐྱིལ༔ རྒྱས་འདེབས་པ་མི་རྟོག་པའི་གཏུམ་མོ། །འབར་བའི་ཚད་རོ་རྐྱང་གི་རླུང་དབུ་མར་དང་པོར་ཞུགས་པ་དང་། བར་དུ་གནས་པ་དང་། ཐ་མར་དབུ་མའི་དབྱིངས་སུ་ཐིམ་པའོ། །
རྟགས་བཅུ་ནི། རླུང་སེམས་དབུ་མར་ཚུད་པས་དབྱིངས་དང་ཡེ་ཤེས་རོ་གཅིག་ཏུ་གྱུར་པའི་རྟགས་སུ། དུ་བ་དང་། སྨིག་རྒྱུ་དང་། སྤྲིན་དང་། མེ་ཁྱེར་དང་། ཉི་མ་དང་། ཟླ་བ་དང་། རིན་པོ་ཆེ་འབར་བ་དང་། སྒྲ་གཅན་དང་། སྐར་མ་དང་། འོད་ཟེར་གྱི་སྣང་བ་ལྟ་བུ་འབྱུང་བའོ། །ཞེས་པ་མཉྫུ་གྷོ་ཥས་གསུངས་ཞེས་འཇམ་གྲགས་བཞེད།
མ་དག་སྒྱུ་ལུས་ཀྱི་སྐབས། སྤྱིར་མདོ་ལུགས་སྒྱུ་མའི་དཔེ་བརྒྱད། སྤྱིར་བདག་གཞན་དངོས་པོར་སྣང་བ་ཐམས་ཅད་སྒྱུ་མ་ལྟ་བུ། བྱེ་བྲག་བདག་དང་བདག་གིར་སྣང་བ་དང་བདེ་སྡུག་ཀུན་རྨི་ལམ་ལྟ་བུ། གཞན་དགྲ་གཉེན་བར་མར་སྣང་བ་མིག་ཡོར་ལྟ་བུ། ས་ཆ་ཡུལ་རིས་སྨིག་སྒྱུ་ལྟ་བུ། ནོར་རྫས་ལོངས་སྤྱོད་ཆུ་ཟླ་ལྟ་བུ། སྒྲ་གྲགས་བསྟོད་སྨད་བྲག་ཆ་ལྟ་བུ། གནས་མལ་ཁང་ཁྱིམ་དྲི་ཟའི་གྲོང་ཁྱེར་ལྟ་བུ། བྱ་བྱེད་ལས་གསུམ་སྤྲུལ་པ་ལྟ་བུར་བློ་སྦྱངས་ཏེ་བསླབ་བོ། །
སྔགས་ལ་སྒྱུ་མའི་དཔེ་བཅུ་གཉིས། བསྲེ་འཕོ་ལ་སྒྱུ་མའི་དཔེ་བཅུ་དྲུག་བཤད། རྒྱ་གར་ན་སྒྱུ་མ་དང་། བོད་ནས་རྨི་ལམ་ལ་མཚོན་གསུངས།
ཞར་བྱུང་སྒྱུ་མའི་དཔེ་བཅུ་གཉིས་ནི། བདག་བྱིན་རླབས་ལས། སྒྱུ་མ་སྨིག་རྒྱུ་དྲི་ཟ་ཡི། །གྲོང་ཁྱེར་དང་ནི་བརྒྱ་བྱིན་གཞུ། །མེ་ལོང་ནང་གི་གཟུགས་བརྙན་དང་། །ཆུ་ཟླ་དང་ནི་བྲག་ཆ་དང་། །རྨི་ལམ་མིག་ཡོར་སྤྲིན་དང་གློག །ཆུ་ཡི་ཆུ་བུར་ཞེས་བྱ་བ། །སྒྱུ་མའི་དཔེ་ནི་བཅུ་དང་གཉིས། །ཞེས་སོ། །
རྣམ་དག་སྒྱུ་ལུས་སྐབས། འཇུག་ལྡང་ནི། སྟོང་བཞིའི་མཐར་དབུ་མར་འཇུག སླར་ཡང་ལུགས་ལྡོག་ཏུ་ལྡང་བས་ཕྱག་རྒྱའི་སྐུར་ལྡང་། སློབ་པའི་ཟུང་འཇུག་ས་བཅུ་དང་། བཞི་པ་མི་སློབ་ཟུང་འཇུག་སངས་རྒྱས་ཀྱི་སའོ། །ཟུང་འཇུག་ནི་སྐུ་དང་ཡེ་ཤེས་ཟུང་དུ་འཇུག་པའོ། །
སྒྱུ་ལུས་སོགས་ལ་མཁོ་གལ་ཆེ་བའི་སྣང་མཆེད་ཐོབ་གསུམ་ཅུང་ཟད་སྤྲོ་ན། ན་རོའི་ཀ་དཔེ་ལས། སྣང་བ་ཐིམ་དང་རགས་པ་ཐིམ། །རྟོག་པ་ཐིམ་དང་ཕྲ་མོ་ཐིམ། །ཐིམ་པའི་རྗེས་སུ་གོམས་པ་དང་། །རང་བཞིན་གྱི་ནི་འོད་གསལ་འཆར། །དེ་ཡི་རྗེས་སུ་ཟུང་འཇུག་གི །སྐུ་ནི་རྣམ་པ་གཉིས་ཡིན་ཏེ། །སློབ་པ་དང་ནི་མི་སློབ་པའོ། །མི་སློབ་པ་རུ་གྱུར་ཙ་ན། །འབྲས་བུ་གྲུབ་ཅེས་བྱ་བ་ཡིན། །ཞེས་པ་ལྟར་སྣང་བ་ཐིམ་པ་ནི། གཟུགས་མིག་ལ་ཐིམ་པའམ། གཟུགས་སྒྲ་ལ་ཐིམ་པ་ནི་མིག་གིས་གཟུགས་མི་མཐོང་། སྒྲ་ལ་སོགས་པ་ཡུལ་ཕྱི་མ་ཕྱི་མར་ཐིམས་པས་རྣ་བས་སྒྲ་མི་ཐོས་པ་ལ་སོགས་པའི་དབང་པོ་གཟུགས་ཅན་པ་ལྔ་པོ་འགགས་པ་ནི། སྣང་བ་ཐིམ་པ་དང་། རགས་པ་ཐིམ་པ་ནི། ས་ཆུ་ལ་ཐིམས་པས་ལུས་ཀྱི་ཟུངས་ཤོར། ཆུ་མེ་ལ་ཐིམས་པས་ཁ་སྣ་སྐམ། མེ་རླུང་ལ་ཐིམས་པས་ལུས་ཀྱི་དྲོད་ཡལ། རླུང་རྣམ་ཤེས་ལ་ཐིམས་པས་དབུགས་སྡུད་པ་སྟེ། རགས་པ་ཐིམ་པ་དང་། ཕྱི་དབུགས་ཆད་ཅིང་ནང་དབུགས་མ་ཆད་པའི་དུས་སུ་རིམ་གྱིས་ཐོབ་པ་འོད་གསལ་བཞི་པོ་འཆར་ཚུལ་ནི། སྣང་བ་མཆེད་པ་ལ་ཐིམ་སྟེ་སྤྱི་བོའི་དཀར་ཆ་སྙིང་གར་བབས་པའི་ཚེ། ཕྱི་རྟགས་སུ་ཟླ་བ་ཤར་བ་ལྟ་བུ། ནང་རྟགས་སུ་དུ་བ་ལྟ་བུ། ཞེ་སྡང་ལས་གྱུར་པའི་རྟོག་པ་སོ་གསུམ་འགགས། མཆེད་པ་ཐོབ་པ་ལ་ཐིམ་སྟེ། ལྟེ་འོག་དམར་ཆ་སྙིང་གར་གཤེགས་པའི་ཚེ་ན། ཕྱི་རྟགས་སུ་ཉི་མ་ཤར་བ་ལྟ་བུ། ནང་རྟགས་སུ་མེ་ཁྱེར་ལྟ་བུ། འདོད་ཆགས་ལས་གྱུར་པའི་རྟོག་པ་བཞི་བཅུ་འགགས། ཐོབ་པ་འོད་གསལ་ལ་ཐིམ་སྟེ། རྣམ་ཤེས་དཀར་དམར་གྱི་དབུས་སུ་སྡུད་པའི་ཚེ། ཕྱི་རྟགས་སུ་ནག་ལམ་སྒྲ་གཅན་ལྟ་བུ། ནང་རྟགས་སུ་བུམ་ནང་གི་མར་མེ་ལྟ་བུར་འཆར། གཏི་མུག་ལས་གྱུར་པའི་རྟོག་པ་བདུན་འགགས་ཏེ། རྟོག་པ་ཐིམ་པའི་གནས་སྐབས་དང་། རྣམ་ཤེས་ཕྲ་བ་ལ་ཐིམ་སྟེ། འོད་གསལ་ཆེན་པོ་ཤར་བའི་ཚེ། ནང་རྟགས་སྤྲིན་མེད་ནམ་མཁའ་ལྟ་བུ། ཕྱི་རྟགས་སྐྱ་རེངས་ཤར་བ་ལྟ་བུ་འཆར་བའི་དུས་ན་སྔོན་གོམས་པ་ཅན་གྱི་རྣལ་འབྱོར་རབ་ལ་རང་བཞིན་གཞིའི་འོད་གསལ་མ་ལྟ་བུའི་ངང་དུ། གོམས་པ་ལམ་གྱི་འོད་གསལ་བུ་ལྟ་བུ་སྟེ། འོད་གསལ་མ་བུ་འདྲེས་ཏེ་འཆི་བ་ཆོས་སྐུའི་ཀློང་དུ་སངས་རྒྱས་ཏེ་གྲོལ་བ་དང་། ཀུན་བཟང་གདོད་མའི་གཞི་ཐོག་ཏུ་གྲོལ་ཏེ་སྐད་ཅིག་སོགས་མཚན་བརྗོད་ལུང་དྲང་མཛད་དོ། །དེའི་རྗེས་སུ་མི་སློབ་ཟུང་འཇུག་ལོངས་སྤྱོད་རྫོགས་པའི་སྐུར་བཞེངས་ཏེ། སྤྲུལ་པ་མང་པོ་མཁའ་ཁྱབ་ཏུ་སྤྲོས་ཏེ་སེམས་ཅན་གྱི་དོན་མཛད་དོ། །འཆི་བ་ཆོས་སྐུའི་ཀློང་དུ་གལ་ཏེ་མ་གྲོལ་ན། སློབ་པའི་ཟུང་འཇུག་གི་སྐུ་སར་གནས་བྱང་ཆུབ་སེམས་དཔའིི་སྐུར་བཞེངས་ནས། ཞིང་ཁམས་གང་འདོད་དུ་ཕྱིན་ནས་ལམ་རིམ་གྱིས་བགྲོད་པར་མཛད་དོ། །འོད་གསལ་ལ་འདུན་པ་གནད་ཆེ་གསུངས། སྣང་མཆེད་ཐོབ་གསུམ་ལ་རེ་རེ་བཞིན་སྣང་བའི་ཡེ་ཤེས། མཆེད་པའི་ཡེ་ཤེས། ཐོབ་པའི་ཡེ་ཤེས། ཉེར་ཐོབ་ཡེ་ཤེས་ཏེ་བཞི། སྟོང་པ། སྟོང་ཆེན། ཤིན་ཏུ་སྟོང་པ། ཐམས་ཅད་སྟོང་པ་སྟེ་སྟོང་པ་བཞི། མདོར་ན་སྣང་བ་བཞི། སྟོང་པ་བཞི། ཡེ་ཤེས་བཞི། འོད་གསལ་བཞི་སོགས་ཡོད་དོ། །འོད་གསལ་སྐབས། ལྷ་སྐུ་སྟོང་ར་རྩ་གནས་སོགས་གསལ་བཏབ་ལ། གཉིད་དུས་སྙིང་དབུས་མི་ཤིགས་ཐིག་ལེ་ལ༔ ཞེས་པ་སྙིང་པདྨ་དམར་པོ་འདབ་བརྒྱད་ཀྱི་དབུས་སུ་ཐིག་ལེ་ཀར་ལ་སྔོ་མདངས་ཆགས་པ་ཉུངས་ཀར་ཙམ་གྱི་དཀྱིལ་དུ་ཨ་དཀར་པོ་འོད་དང་ལྡན་པ་གསལ། སྲབ་མོའི་འོད་གསལ་ནི། གཉིད་ཁུག་པ་ཤེས་ཤིང་རྨི་ལམ་རྨིས་དང་མ་རྨིས་རང་དབང་ཆེ་བ་འདྲ་ཞིང་། སེམས་མ་ཡེངས་པའི་འོད་གསལ་ངང་དུ་གནས་པ་ལྟ་བུ་ལ། འགྱུ་བ་ཕྲ་བའི་རྣམ་རྟོག་དང་བཅས་ཏེ། ཉེ་སྐོར་རྣམས་ཀྱི་སྒྲ་སྐད་སོགས་ཀྱང་མཐོང་ཐོས་སྙམ་པ་བྱེད། འཐུག་པོའི་འོད་གསལ་ནི། གཉིད་ནས་བཟུང་སྟེ་མ་སད་ཀྱི་བར་དུ་ཉིང་འཁྲུལ་ཕྲ་རགས་གང་ཡང་མེད་ཅིང་། འོད་གསལ་ཟིན་མིན་གསལ་པོ་མ་ཤེས་ཀྱང་། གཉིད་སད་མ་ཐག་ངོ་བོའི་སྟེང་ལ་གནས་ཤིང་། དེ་ཉིན་ཁམས་དྭངས་རིག་པ་གསལ་ན་ཟིན་ཆགས་མཛད་འདུག ཉམས་ཀྱི་འོད་གསལ་ནི། བདེ་གསལ་མི་རྟོག་གི་ཉམས་སྤྱི་དང་། ཁྱད་པར་བདེ་ཉམས་གསལ་ཉམས་གང་རུང་ལ་བརྟེན་ནས་ཉིན་མཚན་འོད་གསལ་འཁོར་ཡུག་ཏུ་འགྲོ་བ་རྣམས་དང་། མིག་ལ་འོད་དཀར་ཟླ་ཐིག་ལྟ་བུའམ་རག་དུང་འདྲ་བ་ཟུག་ནས། དེའི་རྐྱེན་གྱིས་མངོན་ཤེས་གསལ་པོ་འབྱུང་བ་དང་། རྩུབ་ཉམས་ནི། རྨི་ལམ་བྲེད་སྔངས་ལྟ་བུས་རྐྱེན་བྱས་ཏེ། ཉིང་འཁྲུལ་ངོ་ཤེས་ཏེ་རིག་པ་ངོས་ཟིན་པ་ནི་རྩུབ་ཟིན་ནོ། །རྟོགས་པའི་འོད་གསལ་ནི། ཉིན་མོ་ཡེངས་འཁྲུལ་གྲངས་ཅི་རིགས་འབྱུང་ཞིང་། མཚན་མོ་འོད་གསལ་ནམ་ཟིན་ལ་རིག་པ་གཞི་ཐོག་ཏུ་གནས་ཀྱང་རློམ་སེམས་མེད་དོ། །སྲབ་མོའི་འོད་གསལ་ལ་ངེས་པ་མེད། འཐུག་པོའི་འོད་གསལ་བཟང་ཉམས་ཀྱི་འོད་གསལ་གྱིས་ཕལ་ཆེར་བསླུ། རྩུབ་ཟིན་ཅུང་བཟང་། རྟོགས་པའི་འོད་གསལ་ལ་འགྱུར་བ་མེད་དོ།། རྨི་ལམ་བཟུང་བ་ནི། ཉིང་འཁྲུལ་ངོ་ཤེས་པའོ། །སྤྲུལ་པ་ནི། དུ་མ་ལས་གཅིག་དང་། གཅིག་ལས་དུ་མའི་སྤྲོ་བསྡུ་དང་། མེའི་གཉེན་པོར་ཆུ། བྱིའུའི་གཉེན་པོར་ཁྲ་ལྟ་བུ་སོགས་གང་འདུལ་སྤྲུལ། བསྒྱུར་བ་ནི། མེ་ཆུ་དང་། ཆུ་མེར་བསྒྱུར་བ་སོགས་དང་། སྤེལ་བ་ནི། སྤྲུལ་པ་གྲངས་མེད་འཇིག་རྟེན་གྱི་ཁམས་སུ་སྤྲོ་བ་དང་། རྩལ་སྦྱོང་བ་ནི། འཁོར་འདས་ཀྱི་ཞིང་ཀུན་ཏུ་ཉུལ་བའོ། །མདོར་ན་རྨི་ལམ་སྐབས་སུ་ཅི་བྱེད་རང་དབང་ཐོབ་པ་ལྟ་བུ་ཞིག་བྱུང་ན་འབྱོངས་པའོ།
ཐ་མ་བསྐྱེད་རིམ་དུ་འཕོ་བ་ནི། རྩ་དབུ་མར་ལམ་གྱི་འདུ་ཤེས། སེམས་རྣམ་ཤེས་ལ་མགྲོན་པོའི་འདུ་ཤེས། ཞིང་དག་པ་ལ་གནས་མལ་གྱི་འདུ་ཤེས་སུམ་ལྡན་ནོ། །
སྒོ་དགུ་ནི། འོག་སྒོ་གཉིས་ཏེ། བཤང་ལམ་དང་ཆུ་ལམ། ལྟེ་བ། ཁ། སྣ་བུག མིག རྣ་བ། སྨིན་མཚམས། དབུ་མའི་ལམ་དངོས་མིན་པའི་ཚངས་ལམ་དང་བཅས་པའོ། །
རྟེན་བཅས་རྟེན་མེད་གང་དུ་འཕོ་བ་ནི། རྟེན་བཅས་སྐུ་དང་ཞིང་ཁམས་ལ་དམིགས་པ། རྟེན་མེད་དམིགས་མེད་དབྱིངས་རིག་བསྲེ་བའོ།
བར་དོའི་ཡིད་ལུས་མིང་བཞི་འདུས་པའི་ཕུང་པོ་ཞེས་པ་ཚོར་བ། འདུ་ཤེས། འདུ་བྱེད། རྣམ་ཤེས་བཅས་མིང་བཞི་འདུས་པའི་ཕུང་པོ་ཡིད་གཟུགས།
སྨིན་བྱེད་དབང་གི་ཡེ་ཤེས། གྲོལ་བྱེད་ལམ་གྱི་བསྐྱེད་རྫོགས། བསྲུང་བྱ་རྩ་བ་དང་ཡན་ལག་གི་དམ་ཚིག །ཐོབ་བྱ་འབྲས་བུ་རྣམས་ཀྱི་ཡོན་ཏན་དེ་དུས་དྲན་དགོས་གསུངས།
ཡེ་ཤེས་ཆེན་པོས་བསྲེ་བས་མཚམས་སྦྱར་རོ༔ མངའ་བདག་མར་པའི་ཁྱད་ཆོས་བསྲེ་འཕོ་ཞར་ལ་བསྟན། གསང་དབང་སོང་ཟིན།
གསུམ་པ་ཤེར་དབང་གི་དོན་རྣམས་གུད་དུ་ཤེས་པར་བྱའོ། །
དབང་གསུམ་པའི་མཇུག་གི་དོན་ནི། ཕུང་པོ་དག་པའི་དེ་བཞིན་གཤེགས་པ་རིགས་ལྔ་སོགས་ནི། ལྷ་གང་ཡིན་ན། མི་བསྐྱོད་པ་རྡོ་རྗེ་སེམས་དཔའ་དང་སོགས་སྒྲས་བསྟན་པ། རྣམ་སྣང་། རིན་འབྱུང་། སྣང་མཐའ། དོན་གྲུབ་སྟེ་དེ་ཉིད་རིགས་གང་གིས་བསྡུས་ན། རྡོ་རྗེ་སངས་རྒྱས་རིན་ཆེན་པདྨ་ལས་ཀྱི་རིགས་ཀྱི་འཁོར་ལོས་བསྒྱུར་བ་ཆེན་པོ་ལྔ༔ རྟོག་པ་གང་དག་ན་ཕུང་པོ་རྣམ་ཤེས་གཟུགས་ཚོར་བ་འདུ་ཤེས་འདུ་བྱེད་ལྔ་པོ་ཉིད་རྣམ་པར་དག་པའོ། །འབྱུང་བ་ནམ་མཁའ་ས་ཆུ་མེ་རླུང་དག་པའི་དབྱིངས་ཀྱི་ཡུམ་ཆེན་ཏེ༔ དབྱིངས་ཕྱུག་མ། སངས་རྒྱས་སྤྱན་མ། མཱ་མ་ཀཱི། གོས་དཀར་མོ། དམ་ཚིག་སྒྲོལ་མའོ། །དབང་ཤེས་ཀྱི་ཚོགས་དང་ཡུལ་དུས་རྣམས་དག་པ་བྱང་ཆུབ་སེམས་དཔའ་སེམས་མ་ལྕམ་དྲལ་རྣམས་ཏེ། དེའང་མིག་ཤེས་ས་སྙིང་། རྣ་ཤེས་ཕྱག་རྡོར། སྣ་ཤེས་ནམ་སྙིང་། ལྕེ་ཤེས་སྤྱན་གཟིགས་ཏེ་ནང་སེམས་བཞི། མིག་དབང་བྱམས་པ། རྣ་དབང་སྒྲིབ་སེལ། སྣ་དབང་ཀུན་ཏུ་བཟང་། ལྕེ་དབང་འཇམ་དཔལ་ཏེ་ཕྱི་སེམས་བཞི། གཟུགས་དག་པ་སྒེག་མོ། སྒྲ་དག་པ་ཕྲེང་མ། དྲི་དག་པ་གླུ་མ། རོ་དག་པ་གར་མ་སྟེ་ནང་སྒེག་བཞི། དུས་འདས་པ་དག་པ་བདུག་སྤོས་མ། ད་ལྟར་དག་པ་མེ་ཏོག་མ། མ་འོངས་དག་པ་མར་མེ་མ། མ་ངེས་དག་པ་དྲི་ཆབ་མ་སྟེ་ཕྱི་སྒེག་བཞི་དང་བཅས་པའོ། །ཞེ་སྡང་སོགས་ཉོན་མོངས་དྲུག་དག་པ་དམྱལ་སོགས་འགྲོ་དྲུག་འདུལ་བྱེད་ཐུབ་པ་ཆེན་པོ་དྲུག་སྟེ། དེའང་ཞེ་སྡང་རྣམ་དག་དམྱལ་ཐུབ་ཆོས་རྒྱལ། སེར་སྣ་རྣམ་དག་ཡི་ཐུབ་ཁ་འབར། གཏི་མུག་རྣམ་དག་བྱོལ་ཐུབ་སེང་རབ། འདོད་ཆགས་རྣམ་དག་མི་ཐུབ་ཤཱཀ་སེང་། ཕྲག་དོག་རྣམ་དག་ལྷ་མིན་ཐུབ་པ་ཐག་བཟང་རིས། ང་རྒྱལ་རྣམ་དག་ལྷ་ཐུབ་བརྒྱ་བྱིན་ནོ། །གདུག་པ་ཚར་གཅོད་པར་བྱེད་པ་མཐར་བྱེད་སྒོ་བ་ཡབ་ཡུམ་བརྒྱད་དེ། རེག་པ་བདུད་རྩི་འཁྱིལ་པ། རེག་བྱེད་རྟ་མཆོག །རེག་ཡུལ་སྟོབས་ཆེན། རེག་ཤེས་གཤིན་རྗེ་གཤེད་པོ་བཞིའི་ཡུམ༔ རྟག་པ་མ་ཡིན་པ་ལྕགས་ཀྱུ་མ། ཆད་པ་མ་ཡིན་པ་ཞགས་པ་མ། བདག་ཏུ་མ་ཡིན་པ་ལྕགས་སྒྲོག་མ། མཚན་མ་མ་ཡིན་པ་དྲིལ་བུ་མའོ། །གསང་སྤྱོད་ཀྱི་འདུ་བར་འབྲེལ་ཚད་ཀུན་ཀྱང་ཕྱི་རོལ་གྱི་པུལླི་ར་སོགས་ནི། ཡུལ་པུལླི་ར་མ་ལ་ཡ་སྟེ་རྒྱས་པའི་རི། དེར་དཔའ་བོ་ཁཎྜ་ཀ་པ་སྟེ་ཐོད་པའི་དུམ་བུ། དཔའ་མོ་པྲ་ཙཎྜ་ལཱི་སྟེ་རབ་གཏུམ་མ། ཡུལ་ཛ་ལནྡྷ་ར་སྟེ་འབར་བ་འཛིན། དེར་དཔའ་བོ་མཧཱ་ཀཾ་ཀ་ལ་སྟེ་ཀེང་རུས་ཆེན་པོ། དཔའ་མོ་ཙཎྜ་ཨཀྵི་སྟེ་གཏུམ་པའི་མིང་ཅན་མ། ཡུལ་ཨཽ་ཌི་ཡ་སྟེ་ཨོ་རྒྱན་ཡུལ། དེར་དཔའ་བོ་ཀང་ཀ་ལ་སྟེ་ཀེང་རུས། དཔའ་མོ་པྲ་བྷཱ་ཝ་ཏི་སྟེ་འོད་ལྡན་མ། ཡུལ་ཨརྦུ་ད་སྟེ་མཆོད་འོས། དེར་དཔའ་བོ་བི་ཥ་ཊ་དཾ་ཁཥྚི་ཎ་སྟེ་མཆེ་བ་རྣམ་པར་བརྩེགས། དཔའ་མོ་མ་ཧཱ་ནཱ་པཱི་སྟེ་སྣ་ཆེན་མའོ། །ཡུལ་གོ་དཱ་ཝ་རི་སྟེ་མཆོག་སྦྱིན། དེར་དཔའ་བོ་པུ་སུ་ར་ཝཻ་རི་སྟེ་ལྷ་སྒྲའི་ཆང་སྒྲ། དཔའ་མོ་ཝཱི་ར་མ་ཏི་སྟེ་བློ་ཅན་མའམ་བརྟན་པའི་བློ་ཅན་མའོ། །ཡུལ་ར་མེ་ཤྭ་ར་སྟེ་དགའ་བྱེད་དབང་ཕྱུག་གམ་དགའ་བའི་དབང་ཕྱུག །དཔའ་བོ་ཨ་མི་ཏ་བྷ་སྟེ་འོད་དཔག་མེད། དཔའ་མོ་ཁརྑ་ནི་སྟེ་མིའུ་ཐུང་མའོ། །ཡུལ་དཱེ་ཝི་ཀོ་ཊ་སྟེ་ལྷ་མོའི་མཁར། དེར་དཔའ་བོ་བཛྲ་བྷ་ཝ་སྟེ་རྡོ་རྗེའི་འོད། དཔའ་མོ་ལངྐ་ཤྭ་རཱི་སྟེ་ལངྐའམ་སྲིན་པོའི་དབང་ཕྱུག་མའོ། །ཡུལ་མཱ་ལ་ཝ་སྟེ་ཕྲེང་བ་ཅན། དེར་དཔའ་བོ་བཛྲ་དེ་རུ་སྟེ་རྡོ་རྗེའི་སྐུ། དཔའ་མོ་དྲུ་མཙྪ་ཡ་སྟེ་ཤིང་གྲིབ་མའོ། །ཡུལ་ཀཱ་མ་རུ་པ་སྟེ་འདོད་པའི་གཟུགས། དེར་དཔའ་བོ་ཨཾ་ཀུ་ཥེ་སྟེ་མྱུ་གུ་ཅན། དཔའ་མོ་ཨེ་ར་ཝ་རེ་སྟེ་ས་སྲུང་མའོ། །ཡུལ་ཨོ་ཏྲེ་པི་ཤ་སྟེ་རོལ་པ་ཅན། དེར་དཔའ་བོ་བཛྲ་ཛ་ཊི་སྟེ་རྡོ་རྗེའི་རལ་པ་ཅན། དཔའ་མོ་མ་ཧཱ་བྷེ་ར་ཝ་སྟེ་འཇིགས་བྱེད་ཆེན་མོའོ། །ཡུལ་ཏྲི་ཤ་ནི་སྟེ་དགེ་མཚན་གསུམ་པ། དེར་དཔའ་བོ་མ་ཧཱ་བཱི་ར་སྟེ་དཔའ་བོ་ཆེན་པོ། དཔའ་མོ་བཱ་ཡུ་བེ་ག་སྟེ་རླུང་ཅན་མའོ། །ཡུལ་ཀོ་ས་ལ་སྟེ་དགེ་བ་ཅན། དེར་དཔའ་བོ་བཛྲ་ཧཱུྃ་ཀ་ར་སྟེ་རྡོ་རྗེ་ཧཱུྃ་མཛད། དཔའ་མོ་སུ་ར་བྷཀྵི་སྟེ་ཆང་འཐུང་མའོ། །ཡུལ་ཀ་ལིངྒ་སྟེ་ཅི་མཚན་ནམ་སྨྲ་བའི་རྟགས། དེར་དཔའ་བོ་སུ་བྷ་དྲ་སྟེ་རབ་ཏུ་བཟང་པོ། དཔའ་མོ་ཤྱ་མ་དེ་ཝཱི་སྟེ་སྔོ་བསངས་ལྷ་མོ་ལྗང་མོའོ། །ཡུལ་ལཾ་པ་ཀ་སྟེ་འཕྱང་བ་ཅན། དེར་དཔའ་བོ་བཛྲ་བྷ་དྲ་སྟེ་རྡོ་རྗེ་བཟང་པོ། དཔའ་མོ་པྲ་བྷ་དྲ་སྟེ་རབ་བཟང་མའོ། །ཡུལ་ཀཉྩི་ཀ་སྟེ་སྐྱུར་བག་ཅན། དེར་དཔའ་བོ་མ་ཧཱ་བྷེ་ར་སྟེ་འཇིགས་བྱེད་ཆེན་པོ། དཔའ་མོ་མ་ཧཱ་ཀརྣ་སྟེ་རྟ་རྣ་ཆེན་མོའོ། །ཡུལ་ཧི་མཱ་ལ་ཡ་སྟེ་གངས་ཅན་བོད་ཡུལ། དེར་དཔའ་བོ་བི་རུ་བཀྵ་སྟེ་མིག་མི་བཟང་། དཔའ་མོ་ཁ་ག་ན་ནཱི་སྟེ་བྱ་རོག་གདོང་མའོ། །ཡུལ་པྲེ་ཏ་པུ་རི་སྟེ་ཡི་དྭགས་ཀྱི་གྲོང་ཁྱེར། དེར་དཔའ་བོ་མཧཱ་བ་ལ་སྟེ་སྟོབས་པོ་ཆེ། དཔའ་མོ་ཙཀྲ་ཝ་ར་སྟེ་འཁོར་ལོའི་ཤུགས་ཅན་མའོ། །ཡུལ་གྲྀ་ཧ་དེ་ཝ་སྟེ་ཁྱིམ་གྱི་ལྷ། དེར་དཔའ་བོ་རཏྣ་བཛྲ་སྟེ་རིན་ཆེན་རྡོ་རྗེ། དཔའ་མོ་ཁཎྜ་རོ་ཧི་སྟེ་དུམ་སྐྱེས་མའོ། །ཡུལ་སཽ་རཱཥྚ་སྟེ་ཡུལ་འཁོར་བཟང་པོ། དེར་དཔའ་བོ་ཧྱ་གྲཱྀ་ཝ་སྟེ་རྟ་མགྲིན། དཔའ་མོ་ཤཽ་ཎ་རི་ནི་སྟེ་ཆང་ཚོང་མའོ། །ཡུལ་སུ་ཝརྣ་སྟེ་གསེར་གླིང་། དེར་དཔའ་བོ་ཨ་ཀ་ཤ་གརྦྷ་སྟེ་ནམ་མཁའི་སྙིང་པོ། དཔའ་མོ་ཙཀྲ་ཝར་མི་ཎི་སྟེ་འཁོར་ལོའི་གོ་ཆ་མའོ། ཡུལ་ནཱ་ག་ར་སྟེ་ཀླུའི་གྲོང་ཁྱེར། དེར་དཔའ་བོ་ཤྲཱི་ཀ་སྟེ་དཔལ་ཁྲག་འཐུང་། དཔའ་མོ་ས་ཝི་ར་སྟེ་ཤིན་ཏུ་དཔའ་མོ། ཡུལ་སིནྡྷུ་སྟེ་རྒྱ་མཚོ། དེར་དཔའ་བོ་ནིརྟི་ཤྭ་ར་སྟེ་པདྨ་གར་གྱི་དབང་ཕྱུག །དཔའ་མོ་མ་ཧཱ་བ་ལཱི་སྟོབས་ཆེན་མའོ། །ཡུལ་མ་རུ་ན་སྟེ་མྱ་ངམ་ཆུ་མེད་ཐང་། དེར་དཔའ་བོ་བཻ་རོ་ཙ་ན་སྟེ་རྣམ་པར་སྣང་མཛད། དཔའ་མོ་ཙཀྲ་ཝརྟཱི་སྟེ་འཁོར་ལོས་བསྒྱུར་མའོ། །ཡུལ་ཀུ་ལ་ར་སྟེ་རིགས་ལྡན། དེར་དཔའ་བོ་བཛྲ་སཏྭ་སྟེ་རྡོ་རྗེ་སེམས་དཔའ། དཔའ་མོ་མ་ཧཱ་བིརྻ་སྟེ་བརྩོན་འགྲུས་ཆེན་མོའོ། །དེར་གནས་པའི་དཔའ་བོ་དང་མཁའ་འགྲོ་མ་རྣམས་དང་སྐལ་པ་མཉམ་པའོ། །
ལུང་ཨ་ནུ་ཡོ་གའི་རྣལ་འབྱོར་རིགས་ལྔ་ནི། དེ་ལྟར་ཐབས་གྲོལ་གྱི་ལམ་རང་ལུས་སྟེང་སྒོ་རྡོ་རྗེའི་ཆོས་དྲུག་གི་རྗེས་སུ་འོག་སྒོ་ཁམས་གསུམ་རོལ་པའི་བདེ་ཆེན་གཞན་ལུས་ལས་རྒྱར་བརྟེན་ནས་དྷཱུ་ཏི་ལ་རོ་རྐྱང་གི་མདུད་པ་ཉེར་གཅིག་གིས་བསྡམས་ནས་ཡོད་པ་རྣམས་རིམ་པར་གྲོལ་བ་ལས་ས་བཅུ་ལམ་ལྔའི་སྤངས་རྟོགས་རྫོགས་ནས་ནང་གི་ས་བཅུ་ལམ་ལྔ་བགྲོད་ཚུལ་ཏེ། དེ་ལ་རིམ་གྱིས་པ་དང་ཅིག་ཅར་བའི་དབང་པོའི་བྱེ་བྲག་ལྟར་ཕྱེ་བ་དང་། ས་བཅུའི་ཁྱད་པར་ཡང་ལུང་རྗེས་སུ་རྣལ་འབྱོར་ལྟར་ན། དང་པོ་འགྱུར་བ་མ་ངེས་པའི་ས་ལྷ་མིའི་ཐེག་པ། གཉིས་པ་བརྟན་པ་གཞིའི་ས་ཉན་ཐོས་ཀྱི་ཐེག་པ་གཉིས། ཚོགས་ལམ་འདུན་པ་སེམས་དཔའི་རྣལ་འབྱོར་མོས་སྤྱོད་ཀྱི་ལྷ་སྐུའམ་སྒྱུ་མའི་ལྷ་སྐུ། རླུང་སེམས་ལས་སུ་རུང་བས་སོར་རླུང་ཐོན་པ་ཆུ་བོ་གྱེན་ལྡོག ཉི་ཟླ་རྟོད་གནོན་སོགས་དང་། རོ་ལངས་ལས་རལ་གྲིའི་དངོས་གྲུབ་འབྱུང་ཞིང་རོ་གསེར་དུ་འགྱུར། གསེར་འགྱུར་ནོར་གྱི་བཅུད་ལེན་ནི་གྲུབ་པའི་དངུལ་ཆུ་ལས་འབྱུང་། རལ་གྲིའི་དངོས་གྲུབ་ཞི་བ་ལྷ་ལ་ཡོད་གསུངས། གོ་ཆ་མཚོན་སྲུང་། པྲ་སེན་པྲ་ཕབ། དེའང་སྒོ་གསུམ་ལ་འཆར་བ། རྐང་མགྱོགས་མཆིལ་ལྷྭམ་གྲུབ་པ་ལས་འབྱུང་། བཻ་རོ་དང་གཡུ་ཐོག་ལ་ཡོད་གསུངས། རྡོ་རྗེའི་ཚེ་འཆི་བ་མེད་པའི་རིང་འཚོ། དབང་དྲུག་མངོན་ཤེས་དེ་ཀ་རང་སྒྱུ་མ་རྡོ་རྗེ་དེ་ལས་ཕྲན་ཞིག་རེད་གསུངས་ཏེ། རྫུ་འཕྲུལ་སྣ་ཚོགས་སྟོན་པ་ལས་ཆེན་བཞི་ཞི་རྒྱས་དབང་དྲག ལས་ཆེན་བརྒྱད་ནི། ཀྱཻ་རྡོར་ལས། དབང་དང་མངོན་སྤྱོད་དགྲ་སྡེ་འཇིགས། བསད་བསྐྲད་དགུག་ཞི་རྒྱས་པའོ། །དེའང་ལས་བཞིར་འདུས་སོ། །གསུམ་པ་གལ་ཆེན་སྦྱོང་བའི་ས་རང་རྒྱལ་གྱི་ཐེག་པ། བཞི་པ་བསླབ་པ་རྒྱུན་གྱི་ས་བྱང་སེམས་ཀྱི་ཐེག་པ། ལྔ་པ་བསོད་ནམས་རྟེན་གྱི་ས་བྱ་རྒྱུད་ཀྱི་ཐེག་པ་སྦྱོར་ལམ་རིགས་ཆེན་འབྱེད་པའི་རྣལ་འབྱོར་རླུང་སེམས་ཀྱི་ལྷ་སྐུ་འདི་མན་ལ་སོ་སྐྱེའི་ས་ལྔ་དང་། འདི་ཡན་ལ་འཕགས་པའི་ས་ལྔ་ཞེས་གསུངས་སོ། །དྲུག་པ་ཁྱད་པར་དུ་འགྲོ་བའི་ས་སྤྱོད་རྒྱུད་ཀྱི་ཐེག་པ་མཐོང་ལམ་དབུགས་ཆེན་འབྱིན་པའི་རྣལ་འབྱོར་འོད་གསལ་གྱི་ལྷ་སྐུ། བདུན་པ་དམིགས་པས་འབྲས་བུ་སྐྱེ་བའི་ས་རྣལ་འབྱོར་རྒྱུད་ཀྱི་ཐེག་པ་སྒོམ་ལམ་ལུང་ཆེན་ཐོབ་པའི་རྣལ་འབྱོར་སློབ་པའི་ཟུང་འཇུག་གི་ལྷ་སྐུ་རྡོ་རྗེའི་རིགས་ལ་སོགས་པའི་རིགས་སོ་སོའི་ལྷ་ཡི་ཕྱག་རྒྱ་རང་རྟགས་ཀྱི་ཆ་ལུགས་འཛིན་པའི་སྐུར་སྣང་བས། བརྒྱད་པ་གནས་པ་མི་འགྱུར་བའི་ས་མ་ཧཱའི་ཐེག་པ། དགུ་པ་བརྡལ་བ་ཆོས་ཉིད་ཀྱི་ས་ཨ་ནུའི་ཐེག་པ། བཅུ་པ་རྫོགས་པ་སྤྱིར་ཆིངས་ཆུབ་ཀྱི་ས་ཨ་ཏིའི་ཐེག་པར་སྤངས་རྟོགས་མཐར་ཕྱིན་པའི་ལམ་རྩལ་ཆེན་རྫོགས་པའི་རྣལ་འབྱོར་མི་སློབ་ཟུང་འཇུག་གི་ལྷ་སྐུ་དྲི་མ་ཕྲ་བ་ཕོ་ཉའི་ལམ་ཆེན་པོའི་ཆེན་པོ་འབྲས་ཆོས་ཉེར་ལྔའི་བདག་ཉིད་དུ་བཞེད་ཅིང་། བླ་མེད་རྩེ་མོའི་དགོངས་པས་བཅུ་གཅིག་ཀུན་ཏུ་འོད། བཅུ་གཉིས་མ་ཆགས་པདྨ་ཅན། བཅུ་གསུམ་རྡོ་རྗེ་འཛིན་པ། བཅུ་བཞི་འཁོར་ལོ་ཚོགས་ཆེན། བཅོ་ལྔ་བཀོད་པ་རབ་རྫོགས། བཅུ་དྲུག་ཡེ་ཤེས་བླ་མ་ཞེས་ཐུན་མོང་མ་ཡིན་པའི་ས་དྲུག་ཏུ་གསུངས་པའི། རྒྱལ་བ་སྐུ་གསུམ་གྱི་ཡོན་ཏན་རྣམ་པའི་ལྡོག་ཆ་བྱེ་བྲག་ཏུ་ཡོད་པ་ནས་དེ་སྐད་རྣམ་པར་བཞག་པར་བསྟན་ཅིང་། སྐས་ཀྱི་གདང་བུ་ལྟར་རིམ་པར་མཐོ་དམན་ཅན་མ་ཡིན་པར་གསུངས་སོ། །
རང་གནས་ཞེས་པ་རང་ལ་གཞིར་གནས་ཀྱི་ཡེ་ཤེས་དོན་དམ་ཉིད་སྒྲིབ་བྱེད་རགས་པ་ཀུན་བརྟགས་ཕྲ་བ་ལྷན་སྐྱེས་ཀྱི་ཞེན་པའི་འཛིན་པ་ཆེ་ཕྲ་མཐའ་དག་དང་བྲལ་བ་མངོན་དུ་གྱུར། སྐུ་དང་ཡེ་ཤེས་ཟུང་དུ་འཇུག་པ།
མ་མོ་མངོན་རྫོགས་རྒྱལ་པོ་ཆེ་མཆོག་ཧེ་རུ་ཀ་ཡིན་པར་བཞེད་དོ། །ཤེར་དབང་བསྟན་ཟིན།
སློབ་ལམ་བཞི་ནི། ཚོགས་སྦྱོར་མཐོང་སྒོམ་ལམ་མཐར་ཐུག་བར་ཆད་མེད་ལམ། འདིའི་གོང་ནའམ། བླ་ན་མེད་པ།
འཇོམས་པའམ་བཅོམ་པའམ་གཞོམ་པར་དཀའ་བའི་སྤང་བྱའི་དྲི་མ་ཕྲ་མོ། འཇོམས་བྱེད་རྡོ་རྗེའི་ཆོས་བདུན་མི་ཆོད་པ་སོགས་རྣམ་འཇོམས་ལྟར་རོ། །སྲ་ཞིང་སྙིང་པོ་ཁོག་སྟོང་མེད་སོགས་རྩེ་མོར་གསུངས་པའི་ལུང་དེའང་འདིར་འབྲེལ་ཆེ་གསུངས་སོ། །
རྫོགས་པ་ཆེན་པོ་ནི། དབང་བཞི་པའི་ཡེ་ཤེས་རྩལ་དུ་བཏོན་པའོ། །
མཐར་ཐུག་གི་འབྲས་བུའི་ཐེག་པ་ཡོད་ནི་གཅིག་ལས་མེད་པ་ལ་བསྟན་ནི་རྣམ་པ་ཐབས་གྲོལ་གཉིས་སུ་བསྟན་ཏེ། ཐབས་ལམ་ཐོད་རྒལ། གྲོལ་ལམ་ཁྲེགས་ཆོད་དོ། །བྱུང་ནི་ཐེག་པ་རིམ་པ་དགུ་རུ་བྱུང་ངོ་། །དེ་ཐམས་ཅད་འདུས་ནི། ཨ་ཏི་རྫོགས་པ་ཆེན་པོ་ལ་འདུས་སོ། །ཞེས་སོ། །
ལ་བཟླ་ཞེས་པ། ཀོང་སྤྲུལ་རིན་པོ་ཆེས། ལ་བཟླ་བའམ་ལ་འདའ་བ་ཞེས་གསུངས། མཁྱེན་བརྩེ་རིན་པོ་ཆེས། ལ་བཟླ་བ་ཐག་ཆོད་པ་སྟེ། ལ་བཟླ་ཐག་ཆོད་ཅེས་གསུངས་སོ། །འཁྲུལ་གྲོལ་མ་གྱེས་པའི་གོང་། གཞི་དངོས་པོ་གཤིས་ཀྱི་གནས་ལུགས་ཡེ་ཤེས་སུམ་ལྡན་དང་། དེ་ལས་སེམས་ཅན་གྱི་འཁྲུལ་ཚུལ་ལྷུན་གྲུབ་ཐུགས་རྗེ་དང་འཁྲུལ་ནས་ཀྱང་གཞི་སྐུ་དང་ཡེ་ཤེས་དེས་ཁྱབ་ཚུལ་དང་རང་རིག་ཡེ་ཤེས་གནས་པ་ཐུགས་ཏེ་ཙིཏྟའི་དཀྱིལ་འཁོར་དང་། ཡེ་ཤེས་དེའི་ལམ་ནི། རྩ་བཞི་འགྱུ་བྱེད་རླུང་དང་བཅས་པ། ཡེ་ཤེས་འཆར་བའི་སྒོ་ནི་མིག་སོགས་དང་། སྒྲོན་མའི་གནད་མཚན་ཉིད། ཡུལ་གྱི་གནད་ནི་ནམ་མཁའ་རྐྱེན་བྲལ་ཉི་ཟླ་མར་མེ་རྣམས་དང་། དེ་ཉམས་སུ་ཇི་ལྟར་ལེན་པ་ནི་ཁྲེགས་ཆོད་ཐོད་རྒལ་དང་། རྟགས་ཚད་ངེས་པ་གདེང་བཞི་སོགས་དང་། ཉམས་ལེན་མ་རྫོགས་ན་བར་མ་དོར་ཡེ་ཤེས་ཀྱི་སྒྲོན་མ་མ་བུ་གཉིས་སྦྱོར་དང་། དེ་ཐམས་ཅད་ཀྱི་མཐར་ཐུག་གྲོལ་བ་ཆེན་པོ་ཉིད་ནི་ཐོག་མའི་ཡེ་གཞི་ལའོ། །གྲོལ་ནས་སླར་ཡང་ཐུགས་རྗེ་འབྱུང་བའོ། །དེ་ལྟར་རྣམ་གྲངས་ས་བཅད་བཅུ་གཅིག་གོ །
ཐང་ཡིག་ལས། རྩ་བའི་སྐོར་ནི་སེམས་སྨད་བཅོ་བརྒྱད་དེ༔ ནམ་མཁའ་ཆེ་དང་རིག་པའི་ཁུ་བྱུག་དང་༔ ཁྱུང་ཆེན་ལྡིང་བ་རྩལ་ཆེན་སྤྲུགས་པ་དང་༔ སྒོམ་དོན་དྲུག་པ་རྩེ་མོ་བྱུང་རྒྱལ་དང་༔ ནམ་མཁའི་རྒྱལ་པོ་བདེ་བ་ཕྲ་བཀོད་དང་༔ རྫོགས་པ་སྤྱི་སྤྱོད་ཡིད་བཞིན་འཁོར་ལོ་དང་༔ སྲོག་གི་འཁོར་ལོ་བྱང་ཆུབ་སེམས་ཏིག་དང་༔ རྫོགས་ཆེན་བདེ་འབྱམས་སྲིད་པ་སྤྱི་ཆིངས་དང་༔ རྗེ་བཙུན་དམ་པ་ཡིད་བཞིན་ནོར་བུ་དང་༔ ཐིག་ལེའི་ཀློང་ཡངས་རྡོ་ལ་གསེར་ཞུན་ནོ༔ ཞེས་སོ། །
ཀློང་སྡེའི་རྒྱུད་ལ་འཁོར་བ་དོང་སྤྲུགས། རིན་ཆེན་གསང་བ། བྱ་རྩོལ་མེད་པ། ནམ་མཁའ་ཀློང་ཡངས་སོགས་སོ། །ཀློང་སྡེའི་སྐོར་ལ་དབྱེ་ན་བཞི་སྟེ། ཀློང་ནག་པོ་རྒྱུ་མེད་དུ་སྨྲ་བ། ཀློང་ཁྲ་བོ་སྣ་ཚོགས་སུ་སྨྲ་བ། ཀློང་དཀར་པོ་སེམས་སུ་སྨྲ་བ། ཀློང་རབ་འབྱམས་རྒྱུ་འབྲས་ལ་བཟླ་བའོ། །དང་པོ་ལ་གསུམ། མཛད་པ་ཀློང་ནག་གི་སྡེ། ཐུགས་རྗེ་ཀློང་ནག་གི་སྡེ། སྤྲུལ་པ་ཀློང་ནག་གི་སྡེའོ། །གཉིས་པ་ལ་གསུམ། ཡོད་སྨྲ་སེམས་སྡེ་དང་མཐུན་པའི་ཀློང་ཁྲ་བོ། མེད་སྨྲ་རང་གནས་དང་མཐུན་པའི་ཀློང་ཁྲ་བོ། ཡོད་མེད་མན་ངག་དང་མཐུན་པའི་ཀློང་ཁྲ་བོའོ། །གསུམ་པ་ལ་གཉིས། བརྗོད་མེད་རང་ཤར་ཆེན་པོའི་ཀློང་དཀར་པོ། ལྟ་སྒོམ་གཉིས་སུ་མེད་པའི་ཀློང་དཀར་པོའོ། །དེའི་དང་པོ་ལ་གཉིས། རྒྱ་མཚོའི་ཀློང་དང་། །ནམ་མཁའི་ཀློང་ངོ་། །དེའི་དང་པོར་ཀློང་ཆེ་ཆུང་གཉིས་ཡོད། ནམ་མཁའི་ཀློང་ལ་གཉིས། ཉི་ཟླའི་ཀློང་དང་རིན་པོ་ཆེའི་ཀློང་ངོ་། །བཞི་པ་ཀློང་རབ་འབྱམས་ལ་བཞི། བྱ་བ་དང་བྲལ་བའི་ཕྱིའི་ཀློང་། གྲུབ་མཐའ་རང་གཞུང་དུ་སྨྲ་བ་ནང་གི་ཀློང་། བགེགས་བསལ་བ་གསང་བའི་ཀློང་། གནད་བཀྲོལ་བ་དེ་ཁོ་ན་ཉིད་ཀྱི་རབ་འབྱམས་རྣམས་སོ། །དེ་དག་ཀྱང་བསྡུ་ན་བཞི། རོལ་པའི་ཀློང་། རྒྱན་གྱི་ཀློང་། ཆོས་ཉིད་ཀྱི་ཀློང་། བྱ་བྲལ་གྱི་ཀློང་ངོ་། །དང་པོ་ཡིན་ཕྱོགས་མེད། མིན་ངེས་མེད། གཉིས་པ་སྣང་བ་སེམས་ཀྱི་རྒྱན་དུ་ཡེ་ཤར། སེམས་ཉིད་རང་བྱུང་གི་རྒྱན་དུ་ཡེ་ཤར། རང་བྱུང་བཅོས་བསླད་མེད་པའི་རྒྱན་དུ་ཡེ་ཤར། སྐྱེ་མེད་ཀྱི་ངང་ནས་འགགས་མེད་དུ་ཤར་བས་སྣང་སེམས་མི་འགགས་མི་སྒྲུབ་རང་བཞག་རང་གསལ་ཆེན་པོའི་དགོངས་པ་ཤེས་པར་བྱའོ། །
གསུམ་པ་བྱུང་གནས་འགྲོ་གསུམ་དང་བྲལ་བའོ། །དེའང་གང་ནས་ཀྱང་མ་འོངས། གང་དུའང་མི་གནས། གང་དུ་ཡང་མི་འགྲོ་བའོ། །བཞི་པ་ཆོས་གང་ལའང་ཆེད་དུ་འབད་རྩོལ་གྱི་བླང་དོར་བྱ་མི་དགོས་ཏེ། མ་བྱས་ཡེ་ཟིན། མ་གྲོལ་ཡེ་གྲོལ། མ་སྦྱོང་ཡེ་དག མ་སྒྲུབ་ཡེ་གྲུབ་བོ། །
དེ་ལྟར་ཀློང་སྡེ་རྣམས་བསྡུ་ན་དགུ་རུ་འདུ་སྟེ། ལྟ་བ་ལ་འཕོ་འགྱུར་མེད་པའི་ཀློང་། སྒོམ་པ་ལ་ཡིན་མིན་མེད་པའི་ཀློང་། འབྲས་བུ་ལ་རེ་དོགས་མེད་པའི་ཀློང་། ངོ་བོ་ལ་གྲུབ་བསལ་མེད་པའི་ཀློང་། རང་བཞིན་ལ་མ་འགགས་པའི་ཀློང་། མཚན་ཉིད་ལ་སྣང་སེམས་གྲོལ་བའི་ཀློང་། དབྱིངས་ལ་འཕོ་འགྱུར་མེད་པའི་ཀློང་། རོལ་པ་འགགས་པ་མེད་པའི་གང་ཤར་གྱི་ཀློང་། ལྷུན་མཉམ་ཡེ་གྲོལ་ཅོག་བཞག་མེད་པའི་ཀློང་། དེ་དག་ཀྱང་བསྡུ་ན་གསུམ་དུ་འདུ་སྟེ། ལྷུན་གྲུབ་ཡངས་པ་ཆེན་པོའི་ཀློང་། རང་གསལ་བྱ་རྩོལ་མེད་པའི་ཀློང་། མ་བྱས་ཡེ་ནས་གྲུབ་པའི་ཀློང་ངོ་། །
ཀུན་ཏུ་བཟང་མོ་ཆོས་ཀྱི་དབྱིངས་ལ་སོགས་ནི། ཆོས་དབྱིངས་ཡེ་ཤེས་དངོས་བསྟན། མེ་ལོང་མཉམ་ཉིད་སོར་རྟོག་བྱ་གྲུབ་བཞི་ཤུགས་བསྟན་རེད་གསུངས་སོ། །
ཚོགས་དྲུག་གི་ཤེས་པ་ཡུལ་རྗེས་སུ་མ་འབྲང་པས་ན་ཐིམ་ལ། ནང་དུ་བྱིང་རྨུགས་འཐིབ་སོགས་མ་ཡིན་པས་ན་མ་རྨུགས་པ་ཡེ་ཤེས་གསལ་ལམ་མེར་གནས་པ།
སྔ་མ་གཉིས་ལ་ཞེས་པ་ནི། སྔ་མ་སེམས་ཀློང་གཉིས་ལ་སྣང་ཕྱོགས་དང་སྟོང་ཕྱོགས་ཀྱི་ཡིད་དཔྱོད་ཕྲ་མོ། མན་ངག་གི་རྒྱུད་ལའང་། པདྨ་ཀློང་གསལ། པདྨ་དབང་རྒྱལ། ཡིད་བཞིན་ཏོག་གི་རྒྱུད་ལ་སོགས་པ་ཁྲི་ཕྲག་ལྔ་དང་སྟོང་ཕྲག་གཅིག་གོ །སྒྲ་ཐལ་འགྱུར་ཆེན་པོའི་རྒྱུད་ལས། འོད་ཀྱི་ཡང་ཞུན་བཅུ་བདུན་བཤད། །རང་ཤར་འབར་དང་རང་གྲོལ་དང་། །རང་བྱུང་ཉིད་དང་རྩལ་རྫོགས་དང་། །མཛེས་ལྡན་དག་དང་ཕྲ་བཀོད་དང་། །མུ་ཏིག་ཕྲེང་དང་ཡི་གེ་མེད། །དབྱིངས་དང་ཐུགས་ཀྱི་མེ་ལོང་དང་། །ཉི་ཟླ་ཁ་སྦྱོར་ངོ་སྤྲོད་སྤྲས། །སྐུ་གདུང་འབར་དང་རིན་ཆེན་སྤུངས། །སྒྲོན་མ་འབར་དང་ཀློང་ཆེན་དྲུག །དེ་ལྟར་བཅུ་དྲུག་རིམ་པ་རྣམས། །ཐལ་འགྱུར་ལས་ནི་ངེས་འཕྲོས་ནས། །གདུལ་ཡུལ་སེམས་ཅན་རྣམས་ལ་སྣང་། །རྫོགས་ཆེན་རྒྱུད་བཅུ་བདུན་སྟེང་ཁྲོས་མ་ནག་མོའི་རྒྱུད་བསྣན་པས་བཅོ་བརྒྱད་དོ། །དེ་སྐད་དུའང་མུ་ཏིག་ཕྲེང་བ་ལས། རྒྱ་མཚོ་དང་ནི་ཉི་མ་དང་། །སེང་གེ་དང་ནི་རི་རྒྱལ་དང་། །འཁོར་ལོ་དང་ནི་ལྡེའུ་མིག་དང་། །རལ་གྲི་དང་ནི་གསལ་ཤིང་དང་། །གསེར་ཞུན་དང་ནི་མ་བུ་འབྲེལ། །མེ་ལོང་དང་ནི་མུ་ཏིག་བརྒྱུས། །སྦྲུལ་མདུད་དང་ནི་ཁྱུང་ཆེན་དང་། །ཆུ་རྒྱུན་དང་ནི་སྤུ་གྲི་དང་། །རྒྱལ་པོ་དང་ནི་བང་མཛོད་དང་། །དེ་དག་རྣམ་པར་ཕྱེ་བས་ནི། །ཚིག་རྒྱུད་གསལ་བར་བྱེད་པའོ། །དེ་ཡི་དོན་རྣམས་རྣམ་དབྱེ་བས། །ངོ་བོ་ཉིད་ཀྱང་མཐོང་བར་འགྱུར། །ཞེས་སོ། །
ལྟ་བ་གྲོང་ཁྱེར་རྒྱུན་གཅོད་རིག་པ་རྗེན་པར་མཐོང་བ་ལ་བཤད་གསུངས་སོ། །འབད་རྩོལ་མེད་པར་རང་སར་གྲོལ་བའི་ལམ་ཚོད་འཛིན་པ་ཀ་དག་ཁྲེགས་ཆོད་དང་། འོད་གསལ་སྣང་བའི་ཚོད་འཛིན་པ་ལྷུན་གྲུབ་ཐོད་རྒལ་གཉིས་སུ་བཏགས་སོ། རྩལ་སྦྱོང་སྐབས། ཧཱུྃ་ཡིག་མཚན་ཉིད་བཞི་ལྡན་ནི། ཚ་བ་མེ་ལྟ་བུ། རྣོ་བ་སྤུ་གྲི་ལྟ་བུ། ཤུགས་དྲག་མེ་ལྟ་བུ། མྱུར་བ་གློག་ལྟ་བུའོ། །མཉེན་བཙལ་སྐབས། མདུན་དུ་དབྱུག་པ་དང་པོ་འདོམ་ཕྱེད། དེ་ནས་རིམ་བཞིན་འདོམ་གང་། འདོམ་དོ་ནས་མཐར་དཔག་བསམ་ལྗོན་ཤིང་དུ་བསམ་པ་རྣམས་ལ་དཀྲིས་བསྐོར་རྩེར་གནས་སོགས་སོ། །
མྱུར་ལམ་གཞུག་སྐབས། སྙིང་ཁར་ཧཱུྃ་དཀར་པོ་འོད་ལྔ་དང་ལྡན་པ་ལས་ཧཱུྃ་བརྗོད་རྐྱེན་གྱིས་དེ་ལས་ཧཱུྃ་ཆད། སྲིན་མོའི་འཁྱོགས་འགྲོས་ཞུགས་ནས་སླར་བསྡུ་བ་སྟེ་རེས་ཧཱུྃ་དྲག་པོར་བརྗོད་པས་མྱུར། དེ་བཞིན་རེས་དལ་རེས་འདུག་པ་སོགས་སོ། །ཁྱད་པར་སྒོ་གསུམ་ཧཱུྃ་གྱུར་འགྲོ་འདུག་གོང་ལྟར་ལ་ཞིང་ཁམས་རྣམས་སུ་སོང་མི་བསྐྱོད་སོགས་ཀྱི་ཐུགས་དང་བསྲེ་ལ་ཚུར་མི་བསྡུ། ཧཱུྃ་དེ་རིགས་དྲུག་གང་དུ་སོང་རིམ་བཞིན་སྣོད་བཅུད་དག་པར་བསྒྱུར་ནས་མཐར་རང་ཡལ་སྤྲོས་བྲལ་དུ་མི་རྟོག་པར་མཉམ་པར་བཞག དགོངས་པ་བཞི་ཆ་སུམ་བྲལ་ཞེས་པ་ནི། ཆོས་ཅན་འགྱུར་བ་ཅན་གྱི་དུས་གསུམ། ཆོས་ཉིད་འགྱུར་བ་མེད་པའི་དུས་གཅིག་སྟེ་བཞི་པོ་མཉམ་པ་ཉིད་ལ་ངོས་འཛིན། བཞི་ཆ་རང་བཞིན་རིག་པ་འོད་གསལ། སུམ་བྲལ་ཏེ་དུས་གསུམ་རྣམ་རྟོག་བྲལ་བ།
དགའ་རབ་རྡོ་རྗེས་འདི་ལྟ་བུ་ཡིན་ནོ་ཞེས་པ། གང་ཡང་གྲུབ་པ་མེད་པའི་རིག་པ་འདི།
གྱེན་འདལ་ཞེས་རང་གར། སེམས་ཀྱིས་དམིགས་པས་སྣང་བའི་ཡུལ་རྣམས་ལ། ཕྱི་རོལ་ཡུལ་ལ་གཡེང་བའི་རྟོག་པ་ཞིག༔ ལེའུ་བདུན་མའི་ནང་གི ཕྱི་ལྟར་གཟུང་བའི་སོགས། ནང་དུ་འགུགས་པའི་སོགས། ནང་ལྟར་འཛིན་པའི་སེམས་ཉིད་གྲོལ་བ་དང་༔ ཆོས་ཉིད་མཉམ་པ་སོགས། བདག་འདྲའི་རང་རྒྱུད་སོགས། མར་མེ་བཞིན་འདོད་ཁམས་སུ་གོལ་ས་ཆོད། གསལ་འཕྲོ་བ་མེད༔ གཟུགས་ཁམས་སུ་གོལ་ས་ཆོད། ཡུལ་ལ་མི་ཞེན་གང་དགར་བཏང་༔ ཡུལ་གྱི་བདུད་རྩི་བསྟེན། བརྟག་གཉིས་ལས། མིག་གིས་གཟུགས་ནི་བལྟ་བར་བྱ། །བསྟེན་བྱ་འདི་དག་བསྟེན་པར་བྱ། །ཞེན་པ་བྲལ་བ་ལས༔ གཟུགས་མེད་གོལ་ས་ཆོད་པོའོ། །
སངས་རྒྱས་ཆེན་པོ་སུམ་ལྡན་ནི། མངོན་རྒྱན་ལས། སེམས་ཅན་ཀུན་མཆོག་ཉིད་སེམས་དང་། །སྤངས་དང་རྟོགས་པ་གསུམ་པོ་ལ། །ཆེན་པོ་གསུམ་གྱིས་རང་བྱུང་གི །ཆེད་དུ་བྱ་བ་འདི་ཞེས་བྱ། །ཞེས་པ་ལྟར། སྤངས་རྟོགས་སེམས་དཔའ་ཆེན་པོ་སྟེ། སེམས་དཔའ་ཆེན་པོ་ནི། གཞན་དོན་ལ་དམིགས་པ་མེད་པའི་སྙིང་རྗེ་ཆེན་པོ་མཐར་ཐུག་ཐུགས་རྗེ་ཆེན་པོ། ཅོག་བཞག་ཅེས་པ་ཅོག་གེར་བཞག་པ། ཡེ་ནས་གྲོལ་བ། རང་སར་གྲོལ་བ། གཅིག་ཏུ་གྲོལ་བ། རང་སར་གྲོལ་བ། མཐའ་ལས་གྲོལ་བ། གཅེར་གྱིས་གྲོལ་བ།
གཞན་ཡང་རང་གནས་རང་བཞག་གི་སྒོམ་པ་སྐྱོང་བའི་ཚེ། དགག་སྒྲུབ་དང་ཆགས་སྡང་གི་རྣམ་རྟོག་ཤར་བ་ན། དེ་ཉིད་རང་གྲོལ་དུ་གཏོང་བ་ལ་གྲོལ་ལུགས་ཀྱི་གནད་དྲུག་སྟེ། རང་གྲོལ་གཉེན་པོ་མེད་པའི་གནད་ཀྱིས་སྦྲུལ་གྱི་མདུད་པ་ལྟར་གྲོལ་བས་གཞན་གྱིས་ཆོས་མི་དགོས། ཡེ་གྲོལ་བསྐྱར་གཞི་མེད་པའི་གནད་ནམ་མཁའི་མདུད་པ་ལྟར་གྲོལ་བས་གདོད་མའི་ངང་ལ་གནས། གཅེར་གྲོལ་ངོ་བོ་མེད་པའི་གནད་ངོ་ཤེས་ཀྱི་མི་དང་འཕྲད་པ་ལྟར་གྲོལ་བས་བདེན་པའི་སྒྲོ་འདོགས་ཀྱིས་སྟོང་། རང་གྲོལ་གཉེན་པོ་མེད་པའི་གནད་ཁང་སྟོང་དུ་རྐུན་མ་ཞུགས་པ་ལྟར་གྲོལ་བས་རང་བཞག་ལ་ཐོབ་ཤོར་མེད། འགྱུ་གྲོལ་རང་སར་དག་པའི་གནད་ཆུ་ལ་རི་མོ་བྲིས་པ་ལྟར་གྲོལ་བས་ཤེས་པ་སྐད་ཅིག་མའི་རྒྱུན་མི་མཐུད། ཤར་གྲོལ་དུས་མཉམ་ཡིན་པའི་གནད་ཆུ་ལ་རལ་གྲི་བསྣུན་པ་ལྟར་གྲོལ་བས་རྟོག་པ་སྔ་ཕྱི་ཁྱད་མེད་པའོ། །མུ་ཏིག་ཕྲེང་བ་ལས། དེ་ཕྱིར་གཞི་གནས་རིག་པ་ལ། །རང་ཤར་ཡིན་ཕྱིར་སྣང་བ་རྫོགས། །རང་བྱུང་ཡིན་ཕྱིར་གཞི་ཉིད་རྫོགས། །རང་སྣང་ཡིན་ཕྱིར་ཡུལ་ཡང་རྫོགས། །རང་གྲོལ་ཡིན་ཕྱིར་འཁྲུལ་གཞི་རྫོགས། །རང་དག་ཡིན་ཕྱིར་ལམ་ཀུན་རྫོགས། །རང་རིག་ཡིན་ཕྱིར་ཤེས་བྱ་རྫོགས། །རང་ཁྱབ་ཡིན་ཕྱིར་འབྲས་བུ་རྫོགས། །རང་ས་ཡིན་ཕྱིར་རྒྱུ་རྐྱེན་རྫོགས། །རང་རྟོགས་ཡིན་ཕྱིར་ཆོས་ཉིད་རྫོགས། །རང་ལོག་ཡིན་ཕྱིར་འཁོར་འདས་རྫོགས། །རང་གནས་ཡིན་ཕྱིར་རྒྱུད་ལུང་རྫོགས། །རང་རྫོགས་ཡིན་ཕྱིར་དུས་གཅིག་རྫོགས། །རང་ཤེས་ཡིན་ཕྱིར་གདམས་ངག་རྫོགས། །རང་བཞག་ཡིན་ཕྱིར་བསམ་གཏན་རྫོགས། །རང་བྱས་ཡིན་ཕྱིར་དབྱིངས་རྫོགས་པའོ། །རང་སར་ལོག་པ་ཡིན་པའི་ཕྱིར་འཁོར་འདས་ཐམས་ཅད་རྫོགས།
ཁྲེགས་ཆོད་དང་ཐོད་རྒལ་གཉིས་ལ་རྒྱུད་ཀྱི་དངོས་པོ་བཅུ་ཚང་ཡོད་པའི་གནད་གལ་ཆེ་གསུངས།
ཁྱད་པར་བདུན་དང་ལྡན་པ་སྟེ། ཞེས་པའི་སྐབས་སུ། ཀུན་མཁྱེན་ཆེན་པོས་འཕགས་ཚུལ་བདུན་དུ་བཤད་པ་འདིར་འདོམས་ན། ཁྲེགས་ཆོད་ཀྱིས་ས་རྡོ་རི་བྲག་ལ་སོགས་པ་འཁྲུལ་སྣང་གི་ཡུལ་དག་པར་མི་ནུས་པ་ཐོད་རྒལ་གྱིས་སྣང་བ་འོད་ལྔར་བྱེད་པའི་ཁྱད་པར་རིག་པ་ཡེ་ནས་འོད་གསལ་དུ་གསུངས་པ་དེ་ཁྲེགས་ཆོད་ཀྱིས་སྟོང་ལ་གསལ་བ་ཙམ་ལས་བལྟར་མེད་དུ་ཐག་གཅོད་པ། ཐོད་རྒལ་དུ་གནད་གཅུན་པས་ཡེ་ཤེས་ཀྱི་མཐོང་ཕྱེ་སྟེ་ཆོས་ཉིད་ཟེར་གདངས་ལ་མཐོང་བའི་ཁྱད་པར། ཁྲེགས་ཆོད་དུ་དབང་པོ་དྲུག་གི་སྒོ་མ་དག་པ་འཁྲུལ་སྣང་ལ་ཞེན་པ་སྤང་བའི་དྭངས་ཚོལ་བ་ལ། ཐོད་རྒལ་དུ་དག་པ་འོད་གསལ་གྱི་སྒོ་ཡེ་ཤེས་ཀྱི་རླུང་གིས་ཕྱེ་བས་ཕྱི་ནང་ཟང་ཐལ་གྱི་དབང་པོས་དབྱིངས་དང་ཡེ་ཤེས་འདུ་འབྲལ་མེད་པའི་སྒྲོན་མ་བཞིའི་སྣང་བ་ལ་ལོངས་སྤྱོད་པའི་ཁྱད་པར། ཁྲེགས་ཆོད་དུ་རགས་པའི་རྩ་རླུང་ལ་བརྟེན་པས་གེགས་དང་གོལ་ས་ཤིན་ཏུ་མང་ལ། དེ་ལྟར་བརྟེན་ཕྱིན་ཆད་འབྱུང་བའི་སྟོབས་ཆེ་ཆུང་གིས་ན་སོ་རྒས་གཞོན་ལའང་ལྟོས་ཤིང་། འདི་ནི་རགས་པ་སྤང་བྱ་ཡིན་པས་གནད་མི་གཡོ་བ་གསུམ་གྱིས་བཅིང་བ་ཙམ་ལས། དོན་དམ་ཡེ་ཤེས་ཀྱི་རྩ་རླུང་འཛིན་རྩོལ་ལས་འདས་པ་ལམ་དུ་བྱས་པས་རགས་པ་ཐམས་ཅད་ཟད་ནས་ལུས་འོད་གསལ་དུ་གྲོལ་བའི་ཁྱད་པར། ཁྲེགས་ཆོད་ཀྱིས་གལ་ཏེ་སྣང་བ་ཚད་དུ་མ་ཕྱིན་པར་ཕུང་པོ་ལས་གྲོལ་བར་སྲིད་ནའང་། ལུས་རྡུལ་ཕྲན་དུ་དེངས་པ་ཙམ་ལས་འོད་གསལ་དུ་འགྲོ་མི་སྲིད། འོད་གསལ་དུ་མ་སོང་ན། རེས་འགའ་བའི་སྒྱུ་ལུས་དང་ཟད་པར་གྱི་སྐྱེ་མཆེད་ལ་སོགས་པས་མཐར་ཐུག་གི་ས་མི་ཆོད་པ་དང་། སྤྱན་དང་མངོན་ཤེས་རྫུ་འཕྲུལ་རླབས་པོ་ཆེའི་བདག་ཉིད་འཕོ་བ་ཆེན་པོའི་རྡོ་རྗེ་མི་ཐོབ་པས་རྟེན་དེས་གཞན་དོན་རླབས་པོ་ཆེ་མི་འགྲུབ་པའི་ཚུལ་རྒྱལ་དབང་པདྨ་དང་རྒྱ་བོད་ཀྱི་གྲུབ་ཆེན་གཞན་གྱི་ཁྱད་པར་ལ་ལྟོས། མདོར་བསྡུ་ན། ཨ་ཏི་ལའང་སེམས་ཀློང་མན་ངག་གི་སྡེ་གསུམ་ལས། སེམས་སྡེ་རང་གསལ་ལ་ཁ་འབྱམས་པ་དང་། ཀློང་སྡེ་གཞི་བྲལ་གདིང་བྱེད་པ་གཉིས་ཀས་རིག་པ་མངོན་དུ་མ་མཐོང་ཞིང་། མན་ངག་སྡེའི་སྐོར་གསུམ་ལ་ཡང་བར་དོར་ལྟོས་འཆའ་བ་ལས་མེད་པས། འདིར་འོད་ལུས་སུ་གྲོལ་བའི་གནད་ཡོད་པས་འཁྲུལ་སྣང་ལམ་བྱས་ནས་མ་འཁྲུལ་བའི་འབྲས་བུ་འཚོལ་བ་དག་དང་། འདིའི་ཁྱད་པར་ཤེས་རབ་ཀྱི་མིག་ལྡན་རྣམས་ཀྱིས་རྟོགས་པར་བྱའོ། །ཁྲེགས་ཆོད་སོང་ཟིན།
རིག་རྩལ་སྐུ་གསུམ་ལམ་དུ་སྣང་བའི་ཕྱིར༔ ཉམས་སྣང་གོང་འཕེལ་གྱི་སྐབས་སུ་སྤྲུལ་སྐུ་ལམ་དུ་སྣང་། རིག་པ་ཚད་ཕེབས་ཀྱི་སྐབས་སུ་ལོངས་སྐུ་ལམ་དུ་སྣང་། ཆོས་ཉིད་ཟད་པའི་སྐབས་སུ་ཆོས་སྐུ་ལམ་དུ་སྣང་། ཆོས་ཉིད་མངོན་སུམ་སྣང་བ་ནི་རྒྱུ་ཡིན་པར་འདུག
རིག་པའི་སྣ་ཁྲིད་སོགས། ཕྱི་ནང་གསང་བའི་བྱ་བ་དགུ་ཕྲུག་བཏང་༔ ཆོས་ཉིད་མངོན་སུམ་དུས་སུ་ཕྱིའི་བྱ་བ་གསུམ་བཏང་། ཉམས་སྣང་གོང་འཕེལ་གྱི་སྐབས་སུ་ནང་གི་བྱ་བ་གསུམ་བཏང་། རིག་པ་ཚད་ཕེབས་ཀྱི་སྐབས་སུ་གསང་བའི་བྱ་བ་གསུམ་བཏང་ངོ་། །འཇམ་དབྱངས་མཁྱེན་བརྩེའི་ཞལ་རྒྱུན་གནད་ཟབ་ཡིན་ཞེས་བླ་མ་འཇམ་གྲགས་མཆོག་གིས་བཞེད་དོ། །གནད་བཞིའི་སྐབས་ལུས་གནད་བཞུགས་སྟངས། ངག་གནད་རང་བབས་སྨྲ་བརྗོད་མེད། ཁ་ནས་ནས་འབྲུ་ཐར་ཙམ། སེམས་གནད་ཁྲེགས་ཆོད། སྒོ་གནད་གཟིགས་སྟངས། ཡུལ་གནད་ནམ་མཁའ་རྣམས་སོ། །གཟིགས་སྟངས་ཆོས་སྐུ་སྔ་དྲོ། ལོངས་སྐུ་ཉིན་གུང་། སྤྲུལ་སྐུ་ཕྱི་དྲོ་གཙོ་བོར་བྱ།
འོད་དཀར་ཤས་ཆེ་ན་གཡས་སུ་བཟློག སེར་ཤས་ཆེ་ན་གྱེན་ལ། ལྗང་ཤས་ཆེ་ན་གཡོན་དུ། དམར་ཤས་ཆེ་ན་ཐུར་དུ། མཐིང་ཤས་ཆེ་ན་དབུས་སུ་འདྲིལ། ལྔ་ལྡན་སྙོམས་པར་གསལ་ན་གཟིགས་སྟངས་གང་ཡིན་ལས་མི་འགྱུར་བ་གནད་ཡིན་ནོ། །ཡང་ངོ་བོ་ནི་སྐུར་གནས་ཏེ་སྙིང་ག་དང་སྤྱི་བོ་ལ་ཞི་བ་དང་ཁྲོ་བོའོ། །རང་བཞིན་འོད་ཀྱི་ཐིག་ལེར་གནས་ཏེ། རྩ་ནང་ན་ཐིག་ལེ་སྐུར་གནས་ཏེ་ཆེ་ཚད་མཁའ་མཉམ་ཙམ་དང་། ཆུང་ཚད་རྟ་རྔ་བཅུ་གཤག་ཙམ་དང་། གསལ་ཚད་ཉི་ཟླའི་འོད་འཚེར་འགྲོ་འོང་མེད་པའོ། །ཐུགས་རྗེ་ནི་སྒྲོན་མར་གནས་ཏེ་སྒྲོན་མ་བཞི་འགགས་མེད་དོ། །ངོ་བོ་བུམ་སྐུ་ལྟ་བུ། རང་བཞིན་བུམ་ནང་མར་མེ་ལྟ་བུ། ཐུགས་རྗེ་འོད་ཟེར་ལྟ་བུ། སྐུ་ཡུངས་འབྲུ་ཙམ་ལ་སྤྱན་ཕུལ་ཐག་ཙམ་དུ་བཤད་པ་ནི། སྐད་བརྡ་རྙིང་སྟེ་འཚམས་པར་ཡོད་ཅེས་པའི་དོན་ཏོ།།
ཤེས་རབ་རང་བྱུང་གིས་རིག་པ་བསྐྱེད། རྒྱང་ཞགས་ཀྱིས་འོད་བསྐྱེད། ཐིག་ལེས་སྐུ་བསྐྱེད། དབྱིངས་ཀྱིས་ཡེ་ཤེས་བསྐྱེད། ཡང་རྒྱང་ཞགས་སྒྲོན་མས་ཆོས་ཉིད་མངོན་སུམ་མཐོང་ལ། ཐིག་ལེའི་སྒྲོན་མས་ཉམས་གོང་འཕེལ་མཐོང་། དབྱིངས་ཀྱི་སྒྲོན་མས་རིག་པ་ཚད་ཕེབས་མཐོང་། ཤེས་རབ་སྒྲོན་མས་ཆོས་ཟད་མཐོང་བའི་རྟེན་བྱེད་དོ། །
གསང་བའི་ལམ་དང་ཀ་ཏི་ཤེལ་སྦུག་ཅེས་པ་ནི། རང་བྱུང་ཡེ་ཤེས་དངོས་སྙིང་ནང་བུམ་ནང་མར་མེ་བཞིན་གནས་པའི་འོད་ཟེར་འཕྲོ་འདུ་ལུས་ནང་རྩ་ཆེན་བཞི་ནས་རྩ་ཕྲན་གྱི་ནང་དུ་འོད་གསལ་ཐིག་ལེ་སྣང་བ་རྣམས་ནི་ཡེ་ཤེས་ལྔ་རང་ངོའི་སྟེང་དུ་གནས་ཏེ། རོ་རྐྱང་ཀུན་འདར་ཀ་ཏི་ཤེལ་སྦུག་ཅན་ནོ། །དེ་རིམ་བཞིན་མེ་ལོང་མཉམ་ཉིད་སོར་རྟོག་བྱ་གྲུབ་ཆོས་དབྱིངས་སོ། །
ཡང་སྒྲོན་མའི་འོད་སྣང་དེ་ཉིད་ཀ་ཏི་ནས་འཆར་ཤེལ་སྦུག་ནས་ནུབ། རོ་རྐྱང་ནས་འཆར་ཀུན་འདར་ནས་ནུབ་བོ། །ཡང་ཀ་ཏི་སྙིང་ནས་རང་བྱུང་ངོ་བོའི་རྩའི་འོད་གདངས་མཚོན། ཤེལ་སྦུག་སྲོག་རྩར་ཡེ་ཤེས་ཀྱི་གདངས་གསལ། རོ་རྐྱང་ནས་དབྱིངས་སྣང་བྱེད་ཀུན་འདར་ལས་རྟེན་མེད་ཀྱི་སྐུ་དབྱིངས་སུ་ཐིམ་རུང་དུ་འཆར་བའི་རྟེན་བྱེད། འོད་རྩ་ལྔ་ནི་ཡེ་ཤེས། བཞིར་བྱས་ན་སྒྲོན་མ་བཞི་སྟེ་རོ་རྐྱང་གཅིག་ཏུ་བསྡུས་སོ། །རོ་མའམ་དར་དཀར་སྣལ་མ་མིག་གཡས་སུ་ཟུག །རྐྱང་མའམ་ཕྲ་ལ་འཁྲིལ་བ་གཡོན་དུའོ། །དེའི་ནང་རྩ་བཞིར་གྱེས་པའི་འོད་གདངས་ལ་སྟོང་པ་རང་གྲོལ་ཞེས་ཀྱང་བཤད། དབུ་མའམ་ཀུན་འདར་མའི་ནང་ནས་སྟོང་པ་རང་གྲོལ་ཚངས་བུག་ལ་ཟུག་པའི་རྩའོ། །ཀ་ཏི་གསེར་གྱི་རྩ་ཆེན་དང་། ཤེལ་སྦུག་ཅན་གཉིས་ནི་སྔར་གོང་ལྟར་རོ། །ཡང་ཀ་ཏི་ནས་འོད་སྣང་འབྱུང་བའི་རྟེན་བྱེད། དར་དཀར་ནས་ཕྱི་ཡུལ་ལ་འཇུག་པའི་རྟེན་བྱེད། ཕྲ་ལ་འཁྲིལ་ནས་རང་འཆར་བའི་རྟེན་བྱེད། ཤེལ་སྦུག་ནས་རང་སྣང་བའི་རྟེན་བྱེད། སྟོང་པ་རང་གྲོལ་ནས་ལུག་རྒྱུད་སྐུའི་རྟེན་བྱེད་དེ་བསྡོམས་ན་ཡེ་ཤེས་ལྔའི་འོད་རྩ་ཡིན་ནོ། །ཕྱི་དབྱིངས་འཆར་ཏེ་ཞེས་པའི་སྐབས། ཕྱི་དབྱིངས་ནམ་མཁའ་སྟོང་པ། ནང་དབྱིངས་དབུ་མའི་སྐབས་འདིར་ཀ་ཏི་ཤེལ་གྱི་སྦུ་གུ །གསང་དབྱིངས་རིག་སྟོང་སྟེ་ཕྱི་ནང་གསང་བའི་ནམ་མཁའ་གསུམ་མོ། །
སྤྲིན་དང་བསེར་བུ་སོགས་ཞེས་པ་ནི། སྟོན་ཀའི་དུས་ཀྱི་ཉི་མ་ཕྱེད་ཀྱི་ནམ་མཁའ་ནི། སྤྲིན་དང་། འཇའ་ཚོན་དང་། ན་བུན་དང་། ཁུག་སྣ་དང་། རླུང་གིས་མ་དཀྲུགས་པའོ། །དབྱིངས་རྣམ་དག་གི་སྒྲོན་མ་བདག་པོའི་བྱད་དང་འདྲ་བའམ་བཞིན་རས་དང་འདྲ་བ། མཐིང་ག་ཁྱབ་པ་ཆེན་པོ་སྨིན་མཚམས་སོར་བཞི་ནས་མཆེད་པའི་འོད་མདངས་མཐིང་ག་ཐམས་ཅད་ཀྱི་འཆར་གཞི་ནང་དང་གསང་དབྱིངས་ཀྱི་རང་མདངས་སམ་རང་གདངས་ཕྱི་རུ་ཤར་བ་རེད་ཡིན་གསུངས་སོ། །དེ་ཉིད་ཐབས་ལ་བརྟེན་པས་མངོན་སུམ་ཤར་བ་རེད། དེ་གཞན་ཞིག་ཡིན་པར་མ་སེམས་ཤིག་གསུངས།
རིག་པ་རྡོ་རྗེ་ལུ་གུ་རྒྱུད་བདག་པོ་རང་གི་སེམས་དང་འདྲ་བར་འགྲོ་འོང་དལ་བྲེལ་རེས་མོས་ཅན་ནོ། །དེའང་མུ་ཏིག་གི་ཕྲེང་བ་ཆུན་པོ་ཆེ་བ་ལྕགས་ཐག་དང་། ཕྲ་བ་རྟ་རྔའི་མདུད་པའི་རྣམ་པ་སོགས་མདོར་ན་སྒྲོན་བཞིའམ་སྒྲོན་དྲུག་ཐམས་ཅད་ཀྱང་རིག་པའི་རང་རྩལ་ལམ་རང་འོད་ལམ་དུ་སྣང་བ་རེད་ཡིན་གསུངས། ལར་ཁྲེགས་མ་ཆོད་ན་ཐོད་མི་རྒལ། ཐོད་མ་རྒལ་ན་ཁྲེགས་མི་ཆོད་དེ་གཉིས་སོ་སོ་ཡ་བྲལ་མ་ཡིན་པར་གསུངས་པ་དེ་ཉིད་ངེས་པར་རེད་ཡིན་གསུངས།
འོད་ལྔའི་ཟླུམ་སྐོར་གྱི་རྭ་བ་ལ་ཐིག་ལེ།
ཐིམ་ལུགས་བརྒྱད་ནི། ཀློང་ཆེན་བཞེད་པ་ལྟར་ཏེ། དེའང་། དེ་ནས་དབྱིངས་སུ་ཐིམ་དུས་ཕྱིར་སྣང་གི་ལུས་མི་མངོན། ངག་མི་སྣང་། སེམས་གསལ་བྱེད་མ་ཡིན་ཏེ། འགགས་ནས་འཕོ་བ་དང་འགྱུར་བ་མེད་པའི་ངང་ལས་མ་གཡོས་བཞིན་དུ་གདུལ་བྱའི་དོན་མཛད་པས་ཀུན་ཏུ་འགྲོ་ཞིང་ཁྱབ་པ་ཞེས་བྱའོ། །དེའི་དབྱིངས་སུ་ཐིམ་དུས་སྔར་གྱི་ཤར་བ་རྣམས་ཐིམ་པའི་ཚུལ་ལ། ཕྱི་གསལ་ནང་གསལ་དུ་ཐིམས་པས་རིས་མེད་དབྱིངས་སུ་ཞི་བ་ནི་འོད་འོད་ལ་ཐིམས་པས་གསལ་བ་ལ་རིས་མེད་ཤེལ་འོད་ནང་དུ་ཐིམ་པ་ལྟ་བུ། སྐུ་སྐུ་ལ་ཐིམས་པས་མཁྱེན་ཆ་ནང་དུ་གསལ་བ་བུམ་པའི་སྐུ་ལྟ་བུ། ཡེ་ཤེས་ལ་ཡེ་ཤེས་ཐིམས་པས་རིག་པ་གཞི་ཐོག་ཏུ་གྲོལ་བ་མ་པང་དུ་བུ་ཞུགས་པ་ལྟ་བུ། གཉིས་མེད་ལ་གཉིས་མེད་ཐིམས་པས་ཆོས་ཅན་དང་ཆོས་ཉིད་འདྲེས་པ་ཆུ་ལ་ཆུ་ཐིམ་པ་ལྟ་བུ། མཐའ་གྲོལ་ལ་མཐའ་གྲོལ་ཐིམས་པས་ཆོས་ཉིད་རང་ངོ་ལ་གནས་པ། བུམ་ནང་གི་ནམ་མཁའ་གཞིའི་ནམ་མཁའ་ལ་ཐིམ་པ་ལྟ་བུ། ཐུགས་རྗེ་ལ་ཐུགས་རྗེ་ཐིམས་པས་གདུལ་བྱ་འདུལ་བྱེད་དབྱིངས་སུ་ནུབ་པ་ཉི་མ་རྒས་པའི་ཟེར་ལྟ་བུ། མ་དག་པ་འཁོར་བའི་སྒོ་དག་པ་ཡེ་ཤེས་ལ་ཐིམས་པས་འཁོར་འདས་ཀྱི་དབྱིངས་སུ་འདུས་པ་སྦྲ་ཡི་ཆོན་ཐག་འདུས་པ་ལྟ་བུ། དག་པ་ཡེ་ཤེས་ཀྱི་སྒོ་ངོ་བོ་ལ་ཐིམ་པས་གདོད་མའི་ཀ་དག་གི་ས་ལ་གཏན་སྲིད་ཟིན་པ་སེང་གེས་གངས་ཟིན་པ་ལྟ་བུའོ། །
ཀ་དག་གཞོན་ནུ་བུམ་སྐུ་ཀུན་བཟང་གི་ཁྱད་ཆོས་ནི། གཞི་ལས་འཕགས་དང་རང་ངོར་སྣང་། །བྱེ་བྲག་ཕྱེད་དང་ཕྱེད་ཐོག་གྲོལ། །གཞན་ལས་མ་བྱུང་རང་སར་གནས། །
ཞེས་ཡེ་ཐོག་དང་པོའི་སངས་རྒྱས་ཉིད་ཀྱང་གཞི་ཤེས་ཀྱི་མ་རིག་པ་དྲུག རིག་པའི་ཆོས་དྲུག་གི་དེ་ཁོ་ན་ཉིད་ཀྱིས་བཅོམ་ནས་སངས་རྒྱས་པ་སྟེ། དེ་ཡང་ཉུག་ཙམ་པའི་རིག་པས་གཞི་ལས་འཕགས། རིག་ཙམ་དུ་ཡོད་པས་རང་ངོར་སྣང་བས་མ་འགགས། སལ་གྱིས་གསལ་བས་བྱེ་བྲག་ཕྱེད་ཅིང་། ཝལ་གྱིས་བྱུང་བས་ཕྱེད་ཐོག་ཏུ་གྲོལ། སྒྲོ་སྐུར་དང་བྲལ་བས་གཞན་རྐྱེན་ལ་མ་ལྟོས། འགྱུར་བ་མེད་པས་རང་སར་གནས་པ་སྟེ། རྒྱུད་ལས། དེ་ཚེ་ཀུན་བཟང་ཆོས་དྲུག་གིས། །གཞི་ཤེས་མ་རིག་དྲུག་བཅོམ་ནས། །ཉུག་ཙམ་ལས་ནི་ཡིད་ཙམ་སྟོང་། །རིག་ཙམ་བྱུང་བས་རིག་འགྲིབ་བརླན། །སལ་གྱིས་གསལ་བས་ཡུན་སོང་སངས། །ཝལ་གྱིས་བྱུང་བས་འཐིབས་པ་མེད། །སྒྲོ་སྐུར་བྲལ་བས་མ་རིག་དག །འགྱུར་བ་མེད་པས་ནམ་མཁའ་འདྲ། །ཞེས་སོ། །ཐོག་མའི་མགོན་པོས་ལུང་མ་བསྟན་གྱི་མ་རིག་པ་ཆ་བཅས་སྤངས་ཤིང་། ཉོན་མོངས་ལས་གྲོལ། བསོད་ནམས་ངང་གིས་རྫོགས། དེ་བཞིན་ཉིད་གཤིས་ཀྱི་དགེ་བ་བསོད་ནམས་མ་ཡིན་པའི་ཁམས་སུ་གནས་པ་མེད་པའི་དོན་རང་བྱུང་ཉིད་དུ་རྫོགས་པས་ཡེ་ཤེས་ཀྱི་ཚོགས་ཡེ་རྫོགས་སྒྲིབ་པ་ཡེ་དག་གི་སངས་རྒྱས་སོ། །ཞེས་སོ། །
ཕྱི་དང་གསང་བའི་ནམ་མཁའ་གོང་བཤད་ལྟར་ལ་དེའང་། ཕྱིའི་ནམ་མཁའ་སྤྲིན་མེད། ནང་གི་ནམ་མཁའ་དབུ་མ། གསང་བའི་ནམ་མཁའ་དྭངས་མ་ལྔ་ལྡན་གྱི་ཐིག་ལེ། དེ་ལ་ངོ་བོ་རང་བཞིན་ཐུགས་རྗེ་གསུམ། རིག་པའི་གསལ་དྭངས་ཐོན་ཕྱིར་ནམ་མཁའ་གཡའ་དག་དང་། འོད་གསལ་འཆར་སླའི་ཆེད་ཟེར་གཉིས་ལའོ། །
དམ་ཚིག་སྡོམ་པའི་ཕུལ༔ གཅིག་པུ་དང་ལྷུན་གྲུབ་གཉིས།
ཉིན་མོ་སྣང་བ་རང་རྒྱས་འདེབས། །ཞེས་པ་ནི་སྤྱོད་ལམ་ཀུན་ཏུ་རང་བབས་དྲན་པའི་ངང་མདངས་སྐྱོང་བའོ། །སྲོད་ལ་དབང་པོ་གནས་སུ་བསྡུ། ཞེས་པ་ནི། དགོང་མོར་དྲང་སྲོང་ཙོག་པུས་འདུག་ལ་རྩ་འཁོར་ཨ་ཧཾ་གསལ་བཏབས་ནས། རླུང་སྦྱོར་དང་ལྡན་པས་འབར་འཛག་གི་དམིགས་པ་དང་བཅས་བུམ་ཆེན་ཅི་ནུས་བཟུང་། ནམ་གུང་ཤེས་བྱ་བུམ་པར་དྲིལ་ཞེས་པ། མཚན་མོ་ཉལ་བའི་སྐབས། གླང་ཆེན་འདུག་སྟངས་སམ། སེང་གེ་ཉལ་སྟབས་སོགས་གང་རུང་དང་ལྡན་པའི་ངང་ནས་དབུ་མའི་ནང་སྙིང་དབུས་པད་ཟླར་ཨ་དཀར་འོད་འབར་གསལ། རིམ་བཞིན་དབུ་མར་ཨ་དཀར་ཉེར་གཅིག་གསལ་ལ། སྤྱི་བོའི་ཚངས་བུག་ལ་ཨ་བསྒོམས་པས་ཁ་བཅད། གཉིད་ཡུར་བ་དང་མཉམ་དུ་ཨ་རྣམས་རིམ་བརྒྱུད་སྙིང་དབུས་ཨ་ལ་བསྟིམ། མཐར་སྤྱི་བོའི་ཨ་ཡང་སྙིང་དབུས་ལ་བསྡུས་ཏེ་པདྨ་ཁ་ཟུམ་པའི་ནང་དུ་མར་མེ་ལྟར་བསམ་ལ་སེམས་གཏད་དོ། །མ་ཟིན་ན་ཡང་ཡང་བསྐྱར། ཐོ་རངས་ཡེ་ཤེས་རང་གསལ་གདབ་པ་ནི། ཐོ་རངས་གཉིད་སད་དུས་ཧ་ཞེས་ལན་གསུམ་བོས་པས་སྙིང་དབུས་ཨ་དབུ་མའི་ལམ་བརྒྱུད་མདུན་མཁར་ལིང་ངེར་འདུག་པར་བསམ་ལ་སེམས་ཡུན་རིང་གཏད་དེ་མཐར་དམིགས་མེད་དུ་བཞག །བྱིངས་རྒོད་ཆེ་ན་རང་ལ་བསྟིམ་མོ། །
དེའང་གནས་ལུགས་ཐོག་མའི་སྤྱི་གཞི་ལས་ཞེས་པ་ནི། གཞི་དབྱིངས་ཀ་ནས་དག་པ་ལས་གཞི་ལས་འཕགས་པའི་ལྷུན་གྲུབ། ནང་གསལ་གཞོན་ནུ་བུམ་སྐུ་ཡེ་ཤེས་ཀྱི་རང་འོད་ནང་དུ་གསལ་བའོ། །
དེའང་ཀ་དག་དབྱིངས་ཀྱི་རྟགས་སུ་འོད་ཁྱིམ། ལྷུན་གྲུབ་རིག་པ་ཡེ་ཤེས་ཀྱི་རྟགས་སུ་ཐིག་ལེ། སྒྲ་ཐལ་འགྱུར་ལས། ཆོས་ཉིད་མངོན་སུམ་སྣང་བ་ཡིས། །སོགས་ནི། མངོན་གྱུར་ཚད་ལ་ཕྱིན་ན་གསུངས་པ་དེ་ལྟར་ངེས་པར་རེད་ཡིན་གསུངས་སོ། །དེའང་ཆོས་ཉིད་མངོན་སུམ་སྣང་བ་ཡིས། །ཡིད་དཔྱོད་འཛིན་པའི་མཐའ་ལས་འདས་ཏེ། དེ་ལྟ་བུ་ཆོས་ཉིད་མངོན་སུམ་སྣང་བ་གོང་དུ་འཕེལ་བའི་ཉམས་སྣང་གོང་འཕེལ་གྱི་སྣང་བ་དག་གིས་གཟུང་འཛིན་འཁྲུལ་པའི་སྣང་བ་རིག་ཐོག་ཏུ་གྲོལ་ནས་ནུབ་པར་བྱེད། རིག་པ་སྐུར་སྨིན་པའི་ཚད་ལ་ཕེབས་པའི་སྣང་བ་ཡིས། ཆོས་སྐུ་སོགས་སྐུ་གསུམ་ཤེས་ཤིང་རྟོགས་པའི་ལམ་སྣང་ལས་འདས། ཕྱི་སྣང་བའི་འཕེལ་བ་ཟད། ནང་སྒྱུ་ལུས་ཀྱི་ཆོས་ཟད། གསང་བ་རྟོག་ཚོགས་ཀྱི་སེམས་ཟད་པའི་སྣང་བ་ཡིས། ཁམས་གསུམ་འཁོར་བའི་རྒྱུན་ཐག་ཆོད་དོ། །གཞན་ཡང་འཁོར་བར་འཇུག་པར་མི་འགྱུར་རོ་གསུངས་པ་ནི། ལས་ལུས་ཀྱི་འཁོར་བར་མི་འཇུག་པ་ཡིན་ཅིང་བསམ་ཞིང་སྲིད་པར་འགྲོ་དོན་མི་མཛད་པ་མ་ཡིན་ནོ་གསུངས།
ཚད་རྨི་ལམ་གྱིས་བཟུང་བ་ནི། བརྩོན་འགྲུས་རབ་ལ་རྨི་ལམ་གཏན་ནས་འགགས། འབྲིང་གིས་རྨི་ལམ་རྨི་ལམ་དུ་ཤེས། ཐ་མས་རྨི་ལམ་ངན་པ་མེད་པ་བཟང་པོ་ཤ་སྟག་ཏུ་འགྱུར་རོ། །སྣང་བཞི་རེ་རེར་རྟགས་གསུམ་གསུམ་སྟེ་བཅུ་གཉིས་ཞེས་པ་ནི། ཆོས་ཉིད་མངོན་སུམ་དུས། ནང་སྒྱུ་ལུས་རུས་སྦལ་འཁར་གཞོང་དུ་བཅུག་པ་ལྟར་འདུག་སྟངས་ལས་འབྲལ་མི་ཕོད། ངག་ལྐུགས་པ་ལྟར་བརྗོད་དུ་མེད་པ། སེམས་མཁའ་འགྲོ་རྙི་ལ་ཟིན་པ་ལྟར་རྣམ་རྟོག་འཕྲོ་བར་སྣང་ཡང་གཞི་ལས་མ་གཡོས་པའོ། །ཉམས་གོང་འཕེལ་གྱི་དུས། ལུས་སྐྱེས་བུ་ནད་ཀྱིས་གདུང་བ་ལྟར་རྒྱན་དང་བྱི་དོར་མེད་པ། ངག་སྨྱོན་པ་ལྟར་ཟང་ཐལ་རྗེས་མེད་པའོ། །སེམས་དུག་ནད་ཀྱིས་ཐེབས་པ་ལྟར་རྟོག་པའི་འཕྲོ་འདུ་ཆད་པའོ། །རིག་པ་ཚད་ཕེབས་ཀྱི་དུས་ན། ལུས་གླང་པོ་ཆེ་འདམ་དུ་བྱིང་བ་ལྟར་སྐད་ཅིག་གིས་རི་བྲག་ལ་ཟང་ཐལ་ཐོགས་མེད་དུ་འགྲོ་བ། ངག་གྲུལ་བུམ་ཕྲུ་གུ་ལྟར་སྙན་ཞིང་ཡིད་དུ་འོང་བ། སེམས་སྙིང་ལ་མདས་ཟིན་པ་ལྟར་དྲན་བསམ་གྱི་འཕྲོ་འདུ་ཆད་པའོ། །ཆོས་ཉིད་ཟད་པའི་དུས་སུ། ལུས་དུར་ཁྲོད་མི་རོ་ལྟར་དགག་སྒྲུབ་ཀྱི་འཁྲུལ་པ་མེད་པ། ངག་བྲག་ཆ་ལྟར་གཞན་གྱི་རྗེས་སུ་ཟློ་བ། སེམས་རིམས་ནད་བྱང་བའི་སྐྱེས་བུ་ལྟར་དྲན་བསམ་དབྱིངས་སུ་དག་ནས་རིག་པ་རང་གསལ་དུ་གནས་པའོ། །དེ་དག་གི་དགོངས་པ་མི་འགུལ་གསུམ་སོགས་ཀྱི་དང་པོ་རླུང་སེམས་གནད་ལ་ཕེབས་ཏེ་ཉམས་ལེན་གྱི་གཞི་ཐེང་སོགས་ཕྱི་མ་ལ་རིགས་འགྲེ་དགོས། ནམ་མཁའ་དང་མཁའ་འགྲོའི་འཆི་ལུགས་ལ་རོ་མེད་པ་གདོས་བཅས་འོད་ལུས་སུ་གྲོལ་བ། མེ་དཔུང་ཤི་ནས་སླར་མི་འབྱུང་བ་རིག་འཛིན་ཨོ་རྒྱན་དང་། བི་མ་ལ། མྱང་བན་ལྟར་རོ། །
ལམ་སྣང་ལྷུན་གྲུབ་ཀྱི་འཆར་སྒོ་ལ་བཞི། མཆེད་པ། ཉེར་མཆེད། ཐོབ་པ། ཉེར་ཐོབ་སྟེ་བཞི་བཞི་བཅུ་དྲུག་དེ་གནས་སྐབས་ཀྱི་འབྲས་བུ་དང་། དེའང་ཁྲེགས་ཆོད་ཀྱིས་ལུས་རྡུལ་ཕྲན་དུ་དེངས། སེམས་ཆོས་ཉིད་དུ་དེངས། ཐོད་རྒལ་གྱིས་སྐུ་གསུམ་གྱི་རང་རྩལ་རྫོགས་ཏེ། ལུས་འོད་གསལ་དུ་གྲོལ་ནས་སྐྱེ་འཇུག་གཉིས་ལ་དབང་ཐོབ། འཇའ་ལུས་འཕོ་ཆེན་རྡོ་རྗེའི་སྐུར་བཞེངས་ནས་འཁོར་བ་མ་སྟོངས་ཀྱི་བར་དུ་རྟག་པ་རྒྱུན་གྱི་འགྲོ་དོན་མཛད་དོ། །ཐོད་རྒལ་སོང་ཟིན།
སྐད་ཅིག་དང་པོར་ངོ་ཤེས་པ་སོགས་སྐད་ཅིག་བྱ་རྫོགས་ཀྱི་སྐད་ཅིག་རེད་གསུངས། བསམ་གཏན་གྱི་ཞག་ནི་འཁྲུལ་པ་སྔ་མ་འགགས་ནས་ཕྱི་མ་མ་སྐྱེས་ཀྱི་བར་དེར་རེད་གསུངས།
དབང་འབྲིང་བར་དོར་གྲོལ་བའི་སྐབས། ཡེ་ཤེས་བཞི་སྦྱོར་ཞེས་པ་ནི། ཆོས་དབྱིངས་ཡེ་ཤེས་འོད་སྔོན་ཆེན་པོ་གཅིག་ལ་ཆུང་ངུ་བཞི་ཡིས་བསྐོར་བ། དེ་ཡི་སྟེང་ཕྱོགས་སུ་མེ་ལོང་། མཉམ་ཉིད། སོར་རྟོག་ཡེ་ཤེས་སོ་སོ་ལ་གོང་གི་དེ་ལྟ་བུ་ཐོ་བརྩེགས་སུ་སྣང་བ་ཡིན་ཅིང་། བྱ་གྲུབ་ཡེ་ཤེས་ལྗང་གུའི་འོད་ནི་ཀུན་ལ་ཁྱབ་པར་གནས་སོ། །རྫོགས་ཆེན་ཡང་ཏི་ནག་པོ་གསེར་གྱི་འབྲུ་གཅིག་པའི་རྒྱུད་ལས། ཕྱིའི་འབྱུང་བ་ཐིམ་ཚུལ་ནི། ས་ཆུ་མེ་རླུང་ལྔ་ལྔ་ཐིམ་མཐར། ནང་གི་འབྱུང་བ་ཐིམ་ལུགས་ནི། ནམ་མཁའ་ལྔ་སོ་སོར་ཐིམ་པའོ། །བར་དོའི་ངོས་ཟིན་མཐོང་སྣང་གསང་བའི་ཐིམ་ལུགས་ནི།
རྩ་བ་སྲོག་ཐིག་མེ་ལ་ཐིམ༔
སྐྱོབ་བྱེད་སྲོག་ནམ་མཁའ་ལ་འཁྱིལ་ལོ༔
རྣམ་པར་འཕྲ་བའི་སྲོག་ལུས་ལ་འཁྱིལ༔
མི་གཙང་བའི་སྲོག་ནམ་མཁའ་ལ་ཡལ་ལོ༔
རྣམ་པར་འདར་བྱེད་ཀྱི་སྲོག་ལྔ་དབྱིངས་སུ་ཐིམ་མོ༔
དེ་ནི་གསང་བ་སྲོག་ལྔར་དབུས་སུ་ཐིམ་པའོ༔
དེ་རྗེས་རླུང་ལྔ་ཐིམ་པར་བཤད༔
སྔ་མའི་རླུང་ལྔ་ནི་སྲོག་འཛིན་སོགས་ལྔའོ༔
ཕྱི་མ་ལྔ་ནི་དྭངས་སྙིགས་འབྱེད་པའི་རླུང་སོགས་ལྔའོ༔
དེ་གང་ཞེ་ན། དྭངས་སྙིགས་འབྱེད་པའི་རླུང་། དྲོད་རྙེད་པའི་རླུང་། རྣམ་པར་སྡུད་པའི་རླུང་། རྣམ་པར་གསེང་བ་བསྟོད་པའི་རླུང་། རྣམ་པར་ཤེས་པ་བསྐྱེད་པའི་རླུང་ངོ་། །དེ་ཉིད་མཐར་གཉིས་མེད་ལ་ཐིམ་མོ། །
རང་བཞིན་སྤྲུལ་སྐུའི་ཞིང་ཡིད་ལ་བྱས་པ་སོགས་ཀྱི་དོན་ནི་འདི་ལྟར། ཞིང་དེར་སྐྱེ་དུས་སྣང་ཚུལ་ལ་ཤར་ཕྱོགས་མངོན་དགའ་ཞེས་བྱའི་ས་གཞི་ཀུན་ཤེལ་ལས་གྲུབ་ཅིང་། རིན་པོ་ཆེའི་གཞལ་ཡས་ཁང་སྒོ་བཞི་དང་ལྡན་པ་མཚོ་དང་མཚེའུ་པདྨས་བརྒྱན་པས་གང་ཞིང་། ཟུར་བཞིར་རིན་ཆེན་མཆོད་རྟེན་དྲིལ་གཡེར་དྲྭ་བས་བརྒྱན་པ། ཆོས་འཆད་པའི་སེང་གེའི་ཁྲི་ལ་དཔལ་རྡོ་རྗེ་སེམས་དཔའ་ལ་རྡོ་རྗེའི་རིགས་ཀྱི་བྱང་ཆུབ་སེམས་དཔའ་མང་པོས་བསྐོར་བ་ལ་སྟོན་པའི་ཞབས་དྲུང་དུ་སྐྱེས་ནས་རྡོ་རྗེའི་རིགས་ཀྱི་སྟོན་པའི་ཞལ་མཐོང་ནས་ཐོས་པ་ལ་ལོ་བརྒྱ་དང་ཉེར་ལྔར་གནས་པ་ལས་སྐད་ཅིག་ལྷོ་ཕྱོགས་དཔལ་ལྡན་དུ་སྐྱེས་ནས་རིན་ཆེན་འབྱུང་ལྡན་འཁོར་རིན་ཆེན་རིགས་ཀྱིས་བསྐོར་བའི་ཞིང་ཁམས་གསེར་ལས་གྲུབ་པ་སྔ་མ་ལྟ་བུར་དབང་ཐོབ་ནས། སྐད་ཅིག་གིས་ནུབ་ཕྱོགས་པདྨ་བརྩེགས་པའི་ཞིང་ཁམས་པདྨ་རཱ་ག་ལས་གྲུབ་པའི་ཞིང་ཁམས་ལ་སྣང་བ་མཐའ་ཡས་པདྨའི་རིགས་ཀྱི་འཁོར་ལ་ཆོས་སྟོན་པར་བྱང་ཆུབ་ཏུ་ལུང་བསྟན་ནས། སྐད་ཅིག་གིས་བྱང་ཕྱོགས་ལས་རབ་གྲུབ་པའི་ཞིང་ཁམས་མར་གད་ཏའི་རང་བཞིན་སྔ་མ་ལྟ་བུར་དོན་ཡོད་གྲུབ་པ་ལས་རིགས་ཀྱི་འཁོར་ལ་ཆོས་སྟོན་པར་དབུགས་དབྱུང་སྟེ། སྟེང་གི་ནམ་མཁའ་མི་མཇེད་བརྩེགས་པར་ཁྲོ་བོའི་ཞིང་ཁམས་མཐོང་མ་ཐག་རང་སྣང་གདོད་མའི་སར་བླ་མེད་བྱང་ཆུབ་བརྙེས་ནས་སྐུ་དང་ཡེ་ཤེས་འདུ་འབྲལ་མེད་པས་དོན་གཉིས་ལྷུན་གྱིས་གྲུབ་པ་དང་ངང་ངམ་ཤུགས་ཀྱིས་མཛད་པའོ། །ཞིང་དེ་དག་ལོ་བརྒྱ་ཉི་ཤུ་རྩ་ལྔ་སྟེ་ལྔ་བརྒྱ་ན་གྲོལ་བར་གསུངས་སོ། །དེ་དག་སྣང་ཚུལ་རྒྱས་པར་ནི་བཀོད་པ་ཆེན་པོ་དང་། རིག་པ་རང་ཤར་དང་། ཉི་ཁ་ཟླ་སྦྱོར་གྱི་འགྲེལ་པར་ཤེས་པར་བྱའོ། །འདི་ཀུན་མཁྱེན་དྲི་མེད་འོད་ཟེར་གྱི་དགོངས་བཞེད་ལྟར་རོ། །ཚིག་དབང་སོང་ཟིན།
གང་ཞིག་དཀོན་པའི་རིན་པོ་ཆེ་ལྟ་བུ་བླ་མེད་རྫོགས་པའི་སངས་རྒྱས་ཀྱི་གོ་འཕང་འདི་ནི་མ་ཐོབ་པའམ་མ་རྙེད་ཀྱི་བར་དུ་ལམ་ཞུགས་དེ་ལ་ཧཱུྃ་གི་སྒྲ་གདངས་བཅས་བསལ་རྗེས། རླུང་རོ་ཡང་ཡང་བསལ་རྗེས་དམིགས་མེད་ལ་བཞག
ལྷ་བདུད་དགའ་རབ་དབང་ཕྱུག་གི་འཁོར་འཇིག་རྟེན་ཆེན་པོ་བཞི་སོགས་ནི། ཀླུ་ཡི་རྒྱལ་པོ་མ་དྲོས་པས་ཞུས་པའི་མདོ་ལས། ཀླུ་ཡི་རྒྱལ་པོ་དེ་ལྟ་བས་ན་བྱང་ཆུབ་སེམས་དཔའི་བདུད་ཀྱི་ལས་ནི་གཉིས་པོ་འདི་དག་སྟེ། གཉིས་གང་ཞེ་ན། བླ་མ་ལ་མི་གུས་པ་དང་། བདག་བརྗོད་པས་མངོན་པའི་ང་རྒྱལ་བྱེད་པའོ། །གཉིས་པོ་དེ་དག་ནི་བདུད་ཀྱི་ལས་ཏེ། བྱང་ཆུབ་སེམས་དཔས་ཡོངས་སུ་སྤང་བར་བྱའོ། །གང་ཞིག་ཡོངས་སུ་སྤང་བའི་སྦྱོར་བ་རྣམས་སྒོམ་པར་བྱ་བ་སྦྱོར་བའི་བར་ཆད་བྱེད་པའི་སྐྱོན་གང་དག་ཅིག་ཡིན་ཞེ་ན། དེ་དག་གི་བར་དུ་འགྱུར་བའི་སྐྱོན་ནི་བཅུ་ཚན་བཞིར་བཅས་པ། དྲུག་ཏུ་ངེས་པར་རྟོགས་པར་བྱ། །ཞེས་བྱ་བ་གསུངས་ཏེ་ཚེགས་ཆེན་པོས་ཡུན་རིང་མོ་ནས་ཡུམ་ཤེས་པ་ཐོབ་པ་དེས་སྐྱེ་བ་དང་། སྤོབས་པ་ཧ་ཅང་མྱུར་བ་ཉིད་ཀྱིས་སྔོན་དང་ཕྱི་མ་དཔྱད་པར་རློམ་པ་དང་། དགོད་པ་ལ་སོགས་པ་ལུས་ཀྱི་གནས་ངན་ལེན་གྱི་གཡེང་བ་དང་། ཡུལ་ལ་དགའ་བའི་ཆགས་པ་སོགས་སེམས་ཀྱི་གནས་ངན་ལེན་གྱི་གཡེང་བ་དང་། རིག་པ་མ་ཡིན་པ་བརྩེ་བ་དང་དགོད་པ་ལ་སོགས་པས་བསྐྱེད་པའི་ཁ་ཏོན་བྱེད་པ་ལ་སོགས་པ་དང་། བདག་ལུང་མ་བསྟན་ཏོ་ཞེས་ཕྱིར་ཕྱོགས་པའི་རྒྱུ་མཚན་འཛིན་པ་ཉིད་དང་། རྒྱུ་ལ་མངོན་པར་ཞེན་པས་ཉམས་པ་སྟེ་ཐེག་པ་ཆེན་པོ་སྤངས་ནས་ཐེག་པ་གཞན་བྱང་ཆུབ་ཀྱི་རྒྱུར་འདོད་པ་དང་། ཐེག་ཆེན་སྤངས་པས་གྱ་ནོམ་པའི་འབྲས་བུའི་རོ་མྱོང་བ་སྙམ་པ་དང་། ཡུམ་ཐེག་ཆེན་དུ་མི་འཛིན་པ་དམན་པའི་སྡེ་སྣོད་འཛིན་པ་རྣམ་པ་ཐམས་ཅད་དུ་ཐེག་པའི་མཆོག་ཀུན་ཏུ་འཛིན་པ་སྙམ་པ་དང་། རྟག་ཏུ་ཆེད་དུ་བྱ་བ་གཞན་གྱི་དོན་བྱེད་པ་ལས་ཉམས་པ་ཞེས་བྱ་བ་ནི་བཅུ་ཚན་དང་པོའོ། །ཡུམ་དོར་བས་རྒྱུ་དང་འབྲས་བུ་འབྲེལ་བ་ཉམས་པ་དང་། གོང་ན་མེད་པའི་བདེ་བ་ཆོས་དང་ལོངས་སྤྱོད་རྫོགས་པ་དང་། སྤྲུལ་པའི་སྐུ་ཐོབ་པ་ཉམས་པ་དང་། ཉམས་པ་དེ་དག་ཐེག་པ་ཆེན་པོ་ཉམས་པས་རྒྱུ་ལས་ཉམས་པ་ཡིན་ནོ། །བུད་མེད་ལ་སོགས་པ་ཡུལ་རྣམ་པ་མང་པོ་ལ་རྣམ་པར་རྟོག་པའི་སྤོབས་པ་འབྱུང་བ་དང་། ཡི་གེར་འབྲི་བ་ལ་ཡུམ་འཛིན་པར་མངོན་པར་ཞེན་པ་དང་། དངོས་པོ་མེད་པ་ལ་ཡུམ་དུ་མངོན་པར་ཞེན་པ་དང་། ཡི་གེར་བྲིས་ཟིན་པ་ལ་ཡུམ་དུ་མངོན་པར་ཞེན་པ་དང་། ཡི་གེ་མེད་པ་ལ་ཡུམ་དུ་མངོན་པར་ཞེན་པ་དང་། ཡུལ་གཟུགས་ལ་སོགས་པ་ཡིད་ལ་བྱེད་པ་དང་། ལོངས་སྤྱོད་ཀྱི་རྙེད་པ་དང་ཕྱག་བྱ་བ་ལ་སོགས་པ་བཀུར་སྟི་དང་ཚིགས་སུ་བཅད་པའི་རོ་མྱོང་བ་དང་། ལམ་མ་ཡིན་པ་བདུད་ཀྱིས་བྱས་པའི་བསྟན་བཅོས་ལོག་པ་ལས་ཐབས་ལ་མཁས་པ་ཚོལ་བ་ཞེས་བྱ་བའི་བཅུ་ཚན་གཉིས་པའོ། །གྲངས་བཞིན་དུ་ཉན་པ་པོ་དང་འཆད་པ་པོ་དག་སྔ་མ་དང་ཕྱི་མ་གང་ཡང་རུང་བ་དང་མངོན་པར་འབྲེལ་བས། ཉན་པ་པོ་འདུན་པ་ཆེ་བ་དང་། འཆད་པ་པོ་སྙོམས་ལས་ཆེ་བ་ཉིད་ཀྱིས་ཚོགས་པའི་ཆོས་སྤྱོད་ལས་ཉམས་པ་དང་། ཉན་པ་པོ་ཡུལ་འདིར་འདོད་པ་དང་། འཆད་པ་པོ་ཡུལ་གཞན་དུ་འགྲོ་བར་འདོད་པས་འདུན་པའི་ཡུལ་ཐ་དད་པས་ཉམས་པ་དང་། ཉན་པ་པོ་འདོད་ཆུང་བ་དང་། འཆད་པ་པོ་འདོད་ཆེན་ཆུང་བ་མ་ཡིན་པ་ཉིད་ཀྱིས་ཉམས་པ་དང་། ཉན་པ་པོ་སྦྱངས་པའི་ཡོན་ཏན་དང་ལྡན་པ་དང་། འཆད་པ་པོ་དེ་དང་མི་ལྡན་པ་དག་དང་། ཉན་པ་པོ་དགེ་བའི་ཆོས་ཅན་དང་། འཆད་པ་པོ་དགེ་བ་མ་ཡིན་པའི་ཆོས་ཉིད་དང་། ཉན་པ་པོ་གཏོང་བ་ལ་དགའ་བ་དང་། འཆད་པ་པོ་སེར་སྣ་བྱེད་པ་དང་། ཉན་པ་པོས་སྦྱིན་པ་དང་། འཆད་པ་པོས་མི་ལེན་པ་དང་། ཉན་པ་པོས་མགོ་སྨོས་པས་གོ་བ་དང་། འཆད་པ་པོ་རྣམ་པར་སྤྲོས་པས་གོ་བ་ཉིད་དང་། ཉན་པ་པོས་མདོ་ལ་སོགས་པའི་ཆོས་མངོན་པར་ཤེས་པ་དང་། འཆད་པ་པོས་མངོན་པར་མི་ཤེས་པ་ཉིད་དང་། ཉན་པ་པོ་ཕ་རོལ་ཏུ་ཕྱིན་པ་དྲུག་དང་ལྡན་པ་དང་། འཆད་པ་པོ་དེ་དང་མི་ལྡན་པ་ཞེས་བྱ་བ་ནི་བཅུ་ཚན་གསུམ་པའོ། །དེ་ཁོ་ན་བཞིན་ཏུ་ཉན་པ་པོ་ཐབས་ལ་མཁས་པ་དང་། འཆད་པ་པོ་ཐབས་མ་ཡིན་པ་ལ་མཁས་པ་དང་། ཉན་པ་པོ་གཟུངས་ཐོབ་པ་དང་། འཆད་པ་པོ་དེ་མ་ཐོབ་པ་དང་། ཉན་པ་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ཡི་གེར་བྲི་འདོད་པ་དང་། འཆད་པ་པོ་དེ་ཡི་གེར་བྲིར་མི་འདོད་པ་དང་། ཉན་པ་པོ་འདོད་པའི་འདུན་པ་དང་བྲལ་བ་དང་། འཆད་པ་པོ་དེ་དང་མ་བྲལ་བ་ཉིད་ཅེས་བྱ་བ་བཞི་དང་། རང་གཅིག་པུ་དང་འབྲེལ་བ་ངན་སོང་གི་འགྲོ་བ་ལ་ཕྱིར་ཕྱོགས་པ་དང་། བདེ་འགྲོར་འགྲོ་བ་ལ་ཡིད་བདེ་བ་སྟེ་གཉིས་དང་། འཆད་པ་པོ་དང་ཉན་པ་པོ་དག་སྔ་མ་དང་ཕྱི་མ་གང་ཡང་རུང་བས་འབྲེལ་བས་གྲངས་བཞིན་དུ། འཆད་པ་པོ་གཅིག་པུ་དང་། ཉན་པ་པོ་འཁོར་ལ་མངོན་པར་དགའ་བ་ཉིད་དང་། འཆད་པ་པོ་གོ་སྐབས་མི་འབྱེད་པ་ཉིད་དང་། ཉན་པ་པོ་རྗེས་སུ་འབྲེལ་བར་འདོད་པ་ཉིད་དང་། འཆད་པ་པོ་ཟང་ཟིང་ཙམ་འདོད་པ་ཉིད་དང་། ཉན་པ་པོ་དེ་སྦྱིན་པ་མི་འདོད་པ་ཉིད་དང་། འཆད་པ་པོ་སྲོག་གི་བར་ཆད་དུ་འགྱུར་བ་དང་། ཉན་པ་པོ་དེ་མི་འགྱུར་བའི་ཕྱོགས་སུ་འགྲོ་བ་ཞེས་བྱ་བ་བཞི་སྟེ་བཅུ་ཚན་བཞི་པའོ། །དེ་བཞིན་དུ་འཆད་པ་པོ་མུ་གེ་བྱུང་བའི་ཕྱོགས་སུ་འགྲོ་བ་དང་། ཉན་པ་པོ་མི་འགྲོ་བ་དང་། འཆད་པ་པོ་ཆོམ་རྐུན་པ་ལ་སོགས་པས་དཀྲུགས་པའི་ཕྱོགས་སུ་འགྲོ་བ་དང་། ཉན་པ་པོ་དེར་མི་འགྲོ་བ་དང་། འཆད་པ་པོ་བསོད་སྙོམས་ལ་སོགས་པར་འདོད་དེ་ཁྱིམ་ལ་ལྟ་བས། ཉན་པ་པོ་ཡིད་མི་བདེ་བ་ཞེས་བྱ་བ་གསུམ་དང་། གཞན་བདག་ལ་བརྟེན་པའི་འགལ་རྐྱེན་བདུད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྨོད་དེ། ཆོས་དང་གང་ཟག་སོ་སོར་འབྱེད་པའི་སྦྱོར་བ་དང་། སྒོམ་པ་བཅོས་མ་གནས་ལུགས་ཀྱི་དོན་དུ་ཉེ་བར་སྒྲུབ་པ་དང་། བདུད་ཀྱི་སྤྲུལ་པ་ལྟ་བུ་སྐྱབས་ཡུལ་ཇི་ལྟ་བ་བཞིན་མ་ཡིན་པར་དགའ་བ་བསྐྱེད་པ་ཞེས་བྱ་བ་གཞན་གསུམ་སྟེ། དེ་ལྟར་ན་སྐྱོན་བཞི་བཅུ་རྩ་དྲུག་ཡིན་ནོ། །སྐྱོན་འདི་དག་ནི་ལས་དང་པོ་པའི་ས་ནས་སྒོམ་པའི་ལམ་ཕལ་པའི་བར་དུ་ལྡན་པར་བཞག་མོད་ཀྱི། འོན་ཀྱང་འདི་དག་ནི་ཕལ་ཆེར་ལས་དང་པོ་པའི་ས་དང་སྦྱོར་བའི་ལམ་ལ་རྣམ་པར་བཞག་སྟེ། དེ་ཡང་ཡོན་ཏན་ནི་རིམ་གྱིས་གོང་མ་ལ་ལྡན་ལ། སྐྱོན་ནི་ལམ་འོག་མའི་འོག་མ་ལ་ལྡན་པར་རིགས་པར་བྱའོ། །མདོ་ལས་ཀྱང་། སྟོང་པའི་བདུད་དང་། འདོད་ཆགས་ཀྱི་བདུད་ལ་སོགས་པ་སེམས་ཀྱི་ཁོང་དུ་ཞུགས་ནས་འདི་སྐད་དུ་སྨྲ་སྟེ། བྱང་ཆུབ་སེམས་དཔའ་ལ་སྲུང་བ་དང་ཞིག་པ་མེད་ཀྱི་ཆང་འཐུང་། ཤ་ཟོ། གཡེམས་པར་སྤྱོད་ཅིག །ཅེས་སོ། །བདུད་ཀྱི་སྟོབས་ཀྱིས་ཕྱིར་མི་དེ་དག་ཀྱང་སྡུད་དེ་དག་དེ་མི་དག་ཐེ་ཚོམ་དང་སྐུར་བ་འདེབས་པ་དེ་དག་གི་སེམས་ལ་ཡིད་དང་རིང་དུ་ཞུགས་ཏེ། བར་བར་དུ་སྐྱག་པ་ཟ་ཞིང་གཅིན་འཐུང་བའང་ཤ་ཆང་དང་མཚུངས་སོ། །དེ་དག་ཐམས་ཅད་སྟོང་པར་རོ་གཅིག་ཅེས་པས་སངས་རྒྱས་ཀྱི་ཚུལ་ཁྲིམས་དང་འདུལ་བ་བཤིག་གོ །ཞེས་པ་དང་མ་རབ་གླེན་པ་གྲངས་བརྒྱ་ནས་ཁྲིའི་བར་དག་ལའང་སྟོན་ཏོ། །ཞེས་པ་དང་། ཚིག་ཏུ་འདི་སྐད་དུ་སྨྲ་སྟེ། སངས་རྒྱས་ཆེན་པོའོ། །སངས་རྒྱས་ཆུང་ངུའོ། །སངས་རྒྱས་སྔ་མའོ། །སངས་རྒྱས་ཕྱི་མའོ། །དེའི་ནང་ནས་ཀྱང་ཡང་དག་པའི་སངས་རྒྱས་དང་། སྒྱུ་མའི་སངས་རྒྱས། སྐྱེས་པའི་སངས་རྒྱས། བུད་མེད་ཀྱི་སངས་རྒྱས་སོ། །ཞེས་དང་། བདག་གི་ཤའི་ལུས་ནི། ཕའི་ཕ། བུའི་བུ། གཅིག་ལས་གཅིག་སྐྱེས་པ་ནི་ཆོས་ཀྱི་སྐུ་སྟེ་རྣམ་པར་བར་མ་ཆད་པ་འདི་དག་ཡིན་པས་དེ་ཉིད་སངས་རྒྱས་ཀྱི་ཞིང་ཡིན་ནོ། །གུད་ན་སངས་རྒྱས་ཀྱི་ཞིང་ཁམས་གསེར་གྱི་ཁ་དོག་ལྟ་བུ་ནི་མེད་དོ་ཞེས་སྨྲ་བ་དང་། མི་དག་གིས་ཡིད་ཆེས་པར་བཟུངས་ནས་སྔ་མའི་སེམས་ནི་སྟོར་ཞིང་བརྗེད་ནས། སྲོག་ལུས་དེར་བརྟེན་པ་སྟེ། ཡོད་མ་མྱོང་བ་ཐོས་སོ་ཞེས་པ་དེ་ལ་སོགས་པ་བླུན་ཞིང་འཁྲུལ་པས་བར་བར་ནི་བྱང་ཆུབ་ཉམས་ནས་བདག་གི་སེམས་བརྗེད་དེ་སྟོར་ནས་སངས་རྒྱས་ཀྱི་ཚུལ་ཁྲིམས་ནི་བཤིགས། ལྐོག་ན་གཡེམ་པར་སྤྱོད་དོ། །ངག་གི་སྲིད་པ་སྨྲ་སྟེ། མིག་དང་། རྣ་བ་དང་། སྣ་དང་ལྕེ་ཀུན་སངས་རྒྱས་ཀྱི་ཞིང་ཡིན་ནོ། །མོ་མཚན་ཕོ་མཚན་ནི་བྱང་ཆུབ་ཀྱི་ལམ་ཡིན་ནོ། །ཡང་དག་པའི་སངས་རྒྱས་ནི་སུས་མི་ཤེས་སོ། །ཞེས་པ་དང་། སྟོང་པའི་སེམས་ཐོབ་སྟེ། རྟེན་ཅིང་འབྲེལ་བར་འབྱུང་བ་ནི་མེད་དོ། །ཞེས་པ་དང་། ཡང་ཚིག་ཏུ་ནི། ཕྱོགས་བཅུའི་སེམས་ཅན་ཐམས་ཅད་ནི་ང་ཡི་བུ་ཡིན། བདག་ལས་སངས་རྒྱས་ཐམས་ཅད་སྐྱེས་ཏེ། ང་ནི་འཇིག་རྟེན་དུ་བྱུང་། ང་ནི་ཡེ་ནས་སངས་རྒྱས་པ་ཡིན་ཏེ་འཇིག་རྟེན་དུ་བྱུང་མོད་ཀྱི། འདུས་བྱས་ལས་སྐྱེས་པ་མ་ཡིན་ནོ། །ཞེས་སོགས་དང་། བར་བར་དུ་ང་ནི་རྡོ་རྗེ་འཆང་ཡིན་ཏེ། ཁྱོད་ཚེ་རིང་བར་བྱའོ། །ཞེས་བྱ་བ་ལ་སོགས་པ་འབྱུང་ངོ་། །ཡང་དགའ་བོ། བདུད་དེ་དག་གིས་མ་འོངས་པའི་དུས་ཀྱི་ཚེ་ང་ཡི་གསུང་རབ་ལས་རབ་ཏུ་བྱུང་སྟེ། ཆོས་ཀྱི་ལམ་སྒྲུབ་པའི་མིའི་སེམས་ཀྱི་ལམ་དུ་འཇུག་པར་བྱེད་དོ། །གཡེམ་པ་སྦྱོར་བ་ལ་བསྟོད་ཅིང་སངས་རྒྱས་ཀྱི་ཚུལ་ཁྲིམས་ནི་འཇིག སྔར་ནས་མཁན་པོས་བསླུས་ཏེ། ཕྱི་ནས་སློབ་མས་བསླུས་ཏེ། གཡེམ་པར་སྤྱོད་ཅིག་པར་འདོམ་པར་བྱེད་དོ། །ཞེས་དང་། ཡང་ཉེ་ན་ཚེ་རབས་དགུ། རིང་ན་ཚེ་རབས་བརྒྱའི་བར་དུ་མི་དགེ་བ་ལ་སྤྱོད་ཅིང་། བདུད་ཀྱི་བཤེས་གཉེན་དུ་འགྱུར་རོ། །དེ་ནས་ཚེ་བརྗེས་ནས་བདུད་ཀྱི་བྱེ་བྲག་ཏུ་འགྱུར་རོ། །ཡང་དག་པར་ཁྱབ་པར་ཤེས་པའི་དྲན་པ་སྟོར་ནས་མཚམས་མེད་པའི་སེམས་ཅན་དམྱལ་བར་ལྟུང་ངོ་ཞེས་འབྱུང་སྟེ། དེ་ལྟ་བུའི་བདུད་ཀྱི་ལས་དག་ཤེས་པར་བྱའོ། །དེའང་སྟོང་པ་དང་སྙིང་རྗེ་དབྱེར་མེད་པའི་བྱང་ཆུབ་ཀྱི་སེམས་ལ་བརྟན་པར་གནས་པས་སྤང་བར་བྱའོ། །མདོ་སྡེ་དེ་ཉིད་ལས་ཀྱང་ཁྱོད་འཁོར་བ་ལ་མ་འཇུག་པར་སྔར་ཤེས་པར་གྱིས་ཤིག །ཅེས་པ་དང་། དགའ་བོ་རིགས་ཀྱི་བུ་དག་ཏིང་ངེ་འཛིན་ལ་མི་དམིགས་པའི་ཡང་དག་པ་ཉིད་ལ་མཉམ་པར་བཞག་ན་བདུད་རྣམས་སེམས་ཐག་ཆོད་དོ། །ཞེས་པ་དང་། ཕྱི་མའི་དུས་ངན་པ་ཐ་མའི་སྙིང་རྗེ་ཆེན་པོ་བསྐྱེད་དོ། །ཡང་དག་པར་དད་པའི་སེམས་ཅན་རྣམས་དགྲོལ་ཞིང་ཐར་བར་གྱིས་ཤིག ཅེས་དང་། འདི་ཁྱབ་པར་སྟོན་ཅིག ཅེས་འབྱུང་ངོ་། །བཅོམ་ལྡན་འདས་ཀྱིས། ང་ཡོངས་སུ་མྱ་ངན་ལས་འདས་ནས་ཕྱི་མའི་ཚེ་ཕྱི་མའི་དུས་ན་སྙིགས་མ་ལྔ་དང་ལྡན་པའི་དུས་སུ་ངའི་བསྟན་པ་ལ། དགེ་སློང་གང་ཞིག་འབྱུང་བ་རྣམས་མ་ལུས་པར་གཡོ་སྒྱུ་དང་ཚུལ་འཆོས་ལ་དགའ་བར་འགྱུར་རོ། །དེ་བཞིན་ཏུ་ཁྱིམ་ལ་བརྩོན་ནས་ཞིང་རྨོ་བ་དང་། ཚོང་བྱེད་པ་ལ་སོགས་པ་ལ་དགའ་ཞིང་། སྡིག་པའི་ལས་བྱེད་པ་ལ་དགའ་བར་འགྱུར་རོ། །བསྟན་པ་ལ་བཞད་གད་བྱེད་པར་འགྱུར་ཏེ། དེ་རྣམས་ནི་སྔོན་གྱི་དུས་ན་བདུད་ཀྱི་རིགས་ཀྱི་ལྷ་ཡིན་ཞིང་། ད་ལྟ་ནི་དགེ་སྦྱོང་གི་གཟུགས་ཀྱིས་འོངས་ནས་གནས་པའོ། །དེ་རྣམས་ཀྱི་ནང་ནས་གནས་བརྟན་ཁ་ཅིག་ནི་དགེ་འདུན་གྱི་ལོངས་སྤྱོད་ཐམས་ཅད་འཕྲོག་ཅིང་། རང་གི་དབང་དུ་བྱས་ནས་ལོངས་སྤྱོད། ཅེས་བྱ་བ་ལ་སོགས་པར་གསུངས་སོ། །དེའི་ཕྱིར་དེ་རྣམས་ལ་བྱང་ཆུབ་མེད་དོ། །གང་ཉན་ཐོས་ཀྱི་ཐེག་པ་ལ་བརྟེན་ནས་སྔོན་དུ་བསྟན་པའི་མཚན་ཉིད་དང་ལྡན་པ་དེ་རྣམས་ནི་གལ་ཏེ་བསླབ་པ་ཞིག་ན་དམྱལ་བར་འགྲོ་བའོ། །ཡང་ན་བསླབ་པ་མ་ཞིག་ཅིང་སྲུང་བ་ཙམ་པོ་དེས་ནི་མཐོ་རིས་ཀྱི་ལོངས་སྤྱོད་ཙམ་ཐོབ་ཀྱི་བྱང་ཆུབ་མཆོག་ནི་མེད་དོ། །གལ་ཏེ་ཐེག་པ་ཆེན་པོ་ལ་བརྟེན་ཏོ་ཞེ་ན། དེའང་ངེས་པ་མེད་དེ་སྔོན་བདུད་ཀྱི་རིགས་ཀྱི་ལྷ་ཡིན་པའི་ཕྱིར་རོ། །
བི་ན་ཡ་ཀའི་སྒྲ་ལས་ལོག་འདྲེན།
རྣམ་རྟོག་འཁུ་འཕྲིག་ནང་ཉོན་དྲུག དེའི་རྩ་བ་ཕྱི་ལ་དྲུག དེར་གཏོགས་པ་གསང་བར་དྲུག
སྤྱིར་རྟེན་གྱི་གང་ཟག་སངས་རྒྱས་ཀྱི་གོ་འཕང་སྒྲུབ་པའི་བརྩོན་འགྲུས་ཅན་ལ་ལམ་བརྟན་པ་མ་ཐོབ་བར་དུ་སྒྲུབ་པ་ལ་བར་དུ་གཅོད་པའི་བདུད་ཀྱི་བྱེ་བྲག་བསམ་གྱིས་མི་ཁྱབ་པ་ཡོད་ཀྱང་། བསྡུ་ན་སྤྱི་དང་བྱེ་བྲག་གི་བདུད་དོ། །དང་པོར་བཞི་ལས། བདག་འཛིན་གྱིས་བསྐྱེད་ཉོན་མོངས་ཕྲ་རགས་དུ་མས་ལོག་ལམ་དུ་འཁྲིད་ཅིང་ཐར་ལམ་ལ་བར་དུ་གཅོད་པའི་ཉོན་མོངས་པའི་བདུད། ཟག་བཅས་ཕུང་ལྔར་བདག་བཟུང་འཁོར་བའི་སྡུག་བསྔལ་ལ་སྦྱོར་ཞིང་ཟག་མེད་ལམ་གེགས་བྱེད་པ་ཕུང་པོའི་བདུད། ལམ་མཐར་ཕྱིན་ལོངས་མེད་པར་དུས་མིན་སྲོག་འཕྲོག་འཆི་བདག་གི་བདུད། ལྷ་བདུད་འདོད་ཁམས་བདག་པོ་དགའ་རབ་དབང་ཕྱུག་བཙུན་མོ་འཁོར་ཡང་འཁོར་བདུད་འཁོར་ལྷ་འཁོར་དཔག་མེད་ཡོད་པ་དེ་དག་གི་ལས་ནི་བདུད་སྡིག་ཅན་ཆུང་མ་དང་བཅས་པའི་སྨིན་མཚམས་ན་དྲེགས་པར་བྱེད་པ་ལ་སོགས་པ་མེ་ཏོག་གི་མདའ་ལྔ་འཕངས་པས་གང་ཕོག་དེའི་དུག་ལྔ་ཤས་གང་ཆེ་དེ་རབ་ཏུ་འབར་ཏེ། དེའི་དབང་དུ་སོང་བས་བྱང་ཆུབ་ལས་ཉམས་པར་འགྱུར་རོ། །
དེའི་འཁོར་འཇིག་རྟེན་སྐྱོང་བ་བཞི་ནི། འཐབ་པར་བྱེད་པའི་བདུད་ཀྱིས་ལམ་སྒྲུབ་པ་རྣམས་གཞན་དང་འཐབ་རྩོད་འགྱེད་པའི་སྐྱོན་དུ་མ་འབྱུང་བར་བྱེད། གཡེང་བར་བྱེད་པའི་བདུད་ཀྱིས་གཡེང་བ་དང་འདུ་འཛི་ཉེ་བར་སྒྲུབ་ཅིང་ཐོས་བསམ་བསྒོམ་དུས་གཉིད་རྨུགས་འཕེལ་བར་བྱེད། ལྷག་པར་རབ་ཏུ་ཆགས་པར་བྱེད་པའི་བདུད་ཀྱིས་ཕལ་ཆེར་ཁྱིམ་པ་རྣམས་ལ་བར་དུ་གཅོད། མཆོད་སྦྱིན་བྱེད་དུས་ཟས་ནོར་འདི་དག་བདག་ཉིད་དང་བུ་སྨད་ལ་དགོས་སྙམ་ཞིང་རང་ཤ་གཅོད་པ་ཙམ་དུ་མི་ཕོད་པའི་འདུ་ཤེས་ཉེ་བར་སྐྱེ་བར་བྱེད། འདུ་ཤེས་ལོག་པར་བསྒྱུར་བའི་བདུད་ཀྱིས་ནི་ཕལ་ཆེར་རབ་བྱུང་རྣམས་ལ་འཚེ་སྟེ། རབ་ཏུ་བྱུང་འདོད་ཚེ་འཁྲིག་བདེ་དང་། བཟའ་བཏུང་ཉེ་དུ་གླུ་གར་སོགས་དྲན་ཞིང་དེ་རྣམས་ལ་ཆགས་པ་དང་། རང་གི་ཉེ་དུ་སོགས་ཀྱིས་འབྲིད་བསྡིག་སྣ་ཚོགས་ཀྱིས་བཤོལ་དུ་འཇུག་པ་དང་། རབ་ཏུ་བྱུང་ཟིན་པ་དག་ལ་ཡང་འཁྲིག་བདེ་དང་སྔོན་གྱི་བརྩེ་རོགས་རྣམས་དང་། ཚོང་ཞིང་ལས། བཟོ་སྨན་རྣམས་ཡིད་ལ་དྲན་ཞིང་། ཟང་ཟིང་རྣམས་ཉེ་བར་བསྒྲུབ་འདོད་པ་དང་། རྨི་ལམ་དུ་ཡང་བུད་མེད་དུ་སྤྲུལ་ནས་ཆགས་པ་སློང་ཞིང་ཁམས་ཉམས་པར་བྱེད་པ་སོགས་ཐབས་དུ་མས་ཚངས་སྤྱོད་འབེབས་པའམ་དྲི་མ་ཅན་དུ་བྱེད་དོ། །གཞན་ཡང་བདུད་བཞི་དེས་བསྐུལ་ནས་ཀླུ་དང་གནོད་སྦྱིན་མ་རུངས་པའི་ཆོས་དང་ལྡན་པ་རྣམས་ཀྱིས་སྲོག་འཕྲོག་དང་ན་ཚ་གཏོང་། བདུད་རིགས་ཀྱི་ཡི་དྭགས་སོ་དྲུག་གིས་བསམ་གཏན་པ་རྣམས་ལ་གཟུགས་མི་སྡུག་པ་དང་། སྒྲ་མི་སྙན་པ་དུ་མས་འཇིགས་པར་བྱེད་པ་དང་། སངས་རྒྱས་ཀྱི་སྐུ་མཚན་དཔེས་སྤྲས་པ་སོགས་ཀྱང་བསྟན་ནས་ང་རྒྱལ་དང་། རློམ་སེམས་བསྐྱེད་ནས་བར་དུ་གཅོད། །དེའི་དོན་ཡང་འདོད་ཁམས་བདག་པོའི་འཁོར་ཉུང་བར་དོགས་པས་སོ། །ཡང་བརྩོན་འགྲུས་ཅན་ལ་སངས་རྒྱས་ཀུན་གྱིས་བར་ཆད་ལས་གྲོལ་ཐབས་དང་། བདུད་ཀྱིས་བར་ཆད་དུ་མ་བརྩོམ་ཚུལ་སྡུད་པར་གསལ། ཡང་གང་ཟག་བསོད་ནམས་བསགས་མ་བསགས་དང་། བཤེས་གཉེན་དམ་པས་ཟིན་མ་ཟིན་དང་། ཤེས་རབ་སྙིང་སྟོབས། གདམས་ངག་ཆེ་ཆུང་དང་། བློ་བརྟན་མིན་སོགས་ཀྱི་བྱེ་བྲག་གིས་བདུད་དབང་འགྲོ་དང་མི་འགྲོ་སྣ་ཚོགས་འབྱུང་། འདིར་ཡི་དྭགས་སུམ་ཅུ་རྩ་དྲུག་གི་འཁོར་དུ་གཏོགས་པ་བསམ་གྱིས་མི་ཁྱབ་པ་སོགས་ནི། མདོ་དྲན་པ་ཉེར་བཞག་ནང་ཡོད་གསུངས།
གཉིས་པ་བྱེ་བྲག་གི་བདུད་ལ་ཕྱི་ནང་གསང་གསུམ། དང་པོ་ཕྱི་བདུད་ལ་དྲུག་སྟེ།
དགྲ་གཉེན་ཆགས་སྡང་གི་བདུད་ནི། དང་པོར་ཆོས་སྒོར་འཇུག་ཚེ་དགྲ་སྡང་གཉེན་བྱམས་ཀྱིས་གཙེས་པ་དང་། བརྩེ་བས་བཤོལ་ཏེ་ཆོས་ལ་གེགས་བྱེད། དེར་དད་པ་བརྟན་པ་གལ་ཆེ།
འབྱུང་པོ་ལོག་འདྲེན་གྱི་བདུད་ནི། ལམ་ཞུགས་བརྩོན་ཚེ། བདུད་རིགས་ཡི་དྭགས་བསེན་མོ་པེ་དཀར་སོགས་མ་བཟོད་ནས་གནོད་སྐྱེལ་ཏེ། ཤེས་པ་མི་བདེ་ཞིང་བློ་བཀོལ་དུ་མི་བཏུབ་པར་བྱེད། ལུས་ལ་ན་ཚ་དང་སྲོག་འཕྲོག་དང་། དགྲ་རྐུན་རྣམས་གཏོང་། གལ་ཏེ་རང་གིས་མ་ཚུགས་ན་གནས་དེའི་གཞི་བདག་མི་མིན་ཆེན་པོ་ལ་དབྱེན་བཅུག་ནས་གནོད་སྐྱེལ་དུ་འོང་། དེར་བྱམས་དང་སྙིང་རྗེ་བསྒོམ་ཞིང་གཞི་བདག་ལ་རྒྱུན་གཏོར་གཏོང་། ཡི་དམ་ཁྲོ་བོ་གང་རུང་གི་བསྒོམ་བཟླས་བྱ་བ་གལ་ཆེ། གཞན་ཡང་ཕྱི་རོལ་གྱི་འབྱུང་པོ་དེས། སྒྲུབ་པོ་དེའི་སློབ་དཔོན་དང་། ཡོན་བདག་གྲོགས་པོའི་བར་དུ་དབྱེན་བྱེད་ཅིང་། འདུ་ཤེས་ལོག་པར་བསྒྱུར་ཞིང་ཐུགས་རྗེ་དང་མོས་པ་མེད་པར་བྱེད། གྲགས་པ་ངན་པ་དང་། མ་ཉེས་ཁ་ཡོག་སོགས་ཡིད་མི་བདེ་བར་བྱེད། དེར་དད་པ་བརྟན་པོས་སྒོ་གསུམ་ཟུང་ཐུབ་བྱ། བདུད་དུ་ཤེས་པས་བཟོད་པ་གནད་ཆེ།
དཔོན་གྲོགས་བདུད་ཁྱེར་གྱི་བདུད་ནི། སློབ་དཔོན་ངན་པ་བདུད་ཁྱེར་དང་འཕྲད་པ་དང་། གྲོགས་ངན་པ་དང་འགྲོགས་པའི་རྐྱེན་གྱིས་དཀའ་ཐུབ་ཉམས་ཤིང་ཆོས་མིན་སྦྱོར་བས་དེ་འདྲའི་དཔོན་གྲོགས་ཐབས་ཀྱིས་སྤངས་ཏེ་དམ་པ་བསྟེན་པ་གལ་ཆེ།
བསོད་ནམས་འདུ་འཛིའི་བདུད་ནི། སྒྲུབ་པོར་མི་ནོར་སོགས་བསོད་ནམས་འབྱུང་བས། དེའི་འདུ་འཛིས་གཡེང་བས་བརྩོན་འགྲུས་ཉམས་པར་འགྱུར་བས། དེར་བརྟན་པ་མ་ཐོབ་བར་དུ་དེ་རྣམས་རྒྱང་བསྲིང་བ་གལ་ཆེ།
ཟས་ནོར་འཛིན་ཆགས་ཀྱི་བདུད་ནི། སྒྲུབ་ཚེ་འཚོ་བ་ངན་པས་མི་ཆོག་སྟེ། བཟང་པོ་དགོས་སྙམ་ནས་ཟས་ནོར་འཚོལ་ཐབས་དང་། བསྐྱེད་འཕེལ་སོགས་བྱས་པས་འདོད་པ་འཕེལ་ཏེ་མི་ཚེ་ཟད་དེ་ཆོས་མེད་དུ་ཤི། དེར་འཚོ་བའི་ཡོ་བྱད་ངན་ངོན་ཙམ་གྱིས་ཆོག་ཤེས་པར་བྱའོ། །
བཤེས་གཉེན་ཡོན་ཏན་གྱི་བདུད་ནི། སྨན་སྔགས་རྟེན་འབྲེལ་བྱིན་བརླབས་ལག་བཟོ་སོགས་ཡོན་ཏན་གྱིས་དབང་མེད་ཁྲིད་ནས་འདུ་འཛི་བསྐྱེད་དེ་ཐོས་བསམ་སྒོམ་གསུམ་གྱི་བར་ཆད་བྱེད། དེར་བརྟན་པ་མ་ཐོབ་བར་ཡོན་ཏན་ནུས་མཐུ་ཀུན་རུས་སྦལ་གྱི་ཡན་ལག་བཞིན་དུ་སྦ་བར་བྱའོ། །ནང་གི་བདུད་ལའང་དྲུག་འབྱུང་སྟེ།
ང་བདག་རྩ་བའི་བདུད་ནི། མ་རིག་པ་སྟེ། ང་མེད་ངར་འཛིན། བདག་མེད་བདག་འཛིན་གྱི་བདུད་འདི་ལས་འཁོར་བ་ཐམས་ཅད་འབྱུང་། བདག་མེད་བསྒོམ།
ཉོན་མོངས་དུག་རྒྱས་བདུད་ནི། དུག་ལྔ་གཉེན་པོས་མ་ཟིན་པར་ཁ་ཡན་ཤོར་བས་དགེ་རྩ་འཇོམས། མི་དགེ་བ་མང་པོ་འཕེལ་བས་འཁོར་བ་དང་ངན་སོང་ལ་སྦྱོར་བས་ཉོན་མོངས་ཀུན་ལ་གཉེན་པོས་ཟིན་པར་བྱའོ། །
རྣམ་རྟོག་འཁུ་འཕྲིག་གི་བདུད་ནི། རང་ལ་གཅེས་འཛིན་ཏེ། དེའི་རྐྱེན་གྱིས་དགག་སྒྲུབ་སློང་ཞིང་ཕྱི་རོལ་གྱི་བདུད་གཡོ་བས། ལུས་སྲོག་གཅེས་འཛིན་དོར་བར་བྱའོ། །
བཏང་སྙོམས་ལེ་ལོའི་བདུད་ནི། དྲན་ཤེས་ཉམས་ནས་རྣམ་གཡེང་འདུ་འཛིའི་གཏམ་ལབ་སོགས་དང་། གལ་ཆུང་སྒྱིད་ལུག་སྙོམས་ལས་གཉིད་རྨུག་སོགས་ཀྱིས་དལ་འབྱོར་ཆུད་ཟོས་སུ་འགྱུར་བས། རྟག་ཏུ་དྲན་ཤེས་བསྟེན་པར་བྱའོ། །
ཐེ་ཚོམ་ཡིད་གཉིས་ཀྱི་བདུད་ནི། ལྟ་སྤྱོད་ངེས་པ་མ་རྙེད་པ་སྟེ། སེམས་སུམ་མདོར་ལུས། གང་བྱེད་ངོ་མི་ཤེས་པ་དང་། ཤེས་པ་ཕར་འཚུབ་ཚུར་འཚུབ་ཏུ་ཤོར་ནས་ཡི་དམ་ལ་སྤང་ལེན་དུ་མ་བྱས་པས་དངོས་གྲུབ་མི་ཐོབ་པས། གང་བྱེད་བླ་མ་ལ་འདྲི་བ་དང་། དམ་པའི་རྣམ་ཐར་ལ་བསླབ་བོ། །གཉིས་འཛིན་འཁྲུལ་པའི་བདུད་ནི་དངོས་འཛིན་ཏེ། ཕྱི་ནང་ཆོས་ཀུན་ཡུལ་སེམས་ཐ་དད་རང་རྒྱུད་དུ་ཤོར། བདེན་གཉིས་ཐ་དད་དུ་ཤོར་ནས་ཀུན་མཁྱེན་རྒྱུར་མི་འགྲོ་བས། གཉིས་མེད་དོན་ལ་ལྟ་སྒོམ་བྱ་བ་གནད་དོ། །གསང་བའི་བདུད་ལའང་དྲུག་སྟེ། ཞེ་འདོད་ཕྱོགས་རིས་ཀྱི་བདུད་ནི་རང་གི་ལྟ་གྲུབ་ཀྱི་མཐར་ཞེན་ནས་དེར་འདོད་པས་གྲུབ་མཐའ་གཞན་དང་ཕྱོགས་རིས་སུ་ཆད་པའོ། །
དག་སྣང་བྱ། འཛིན་པ་ང་རྒྱལ་གྱི་བདུད་ནི། ཤེས་བྱའི་ལྟ་བ་སྟོང་ཉིད་ཁོ་ནར་འཛིན་ཅིང་། ཟབ་དོན་ངས་རྟོགས་སོ་སྙམ་ནས་ང་རྒྱལ་རློམ་སེམས་སུ་བྱེད་པས་ཆོས་དང་གང་ཟག་གཞན་ལ་ཁྱད་གསོད་བརྙས་བཅོས་བྱེད་པའོ། །སྟོང་ཉིད་སྙིང་རྗེ་ཟུང་འཇུག་བྱ།
ཕྱོགས་མེད་ཕྱལ་པའི་བདུད་ནི། ཁ་ལྟ་ཕྱོགས་སྨྲ་ཞིང་དོན་ཉམས་མྱོང་མེད་པས། ཁ་སྟོང་ཕྱལ་པར་ཡོད་པས་སྤྱོད་པ་འཇིག་རྟེན་པ་དང་ཁྱད་མེད་པའོ། །ལས་རྒྱུ་འབྲས་ལ་བག་ཟོན་བྱ།
གྲུབ་རྟགས་རེ་རློམས་ཀྱི་བདུད་ནི། ཐུན་མོང་གི་གྲུབ་རྟགས་རེ་ཞིང་འདོད་པས་ལྷ་ཞལ་མ་མཐོང་མཐོང་རྫུན། མངོན་ཤེས་མེད་པར་ཡོད་རྫུན། ཉམས་རྟོགས་མེད་པར་ཡོད་རྫུན་དང་། གྲུབ་རྟགས་ཕྲ་མོར་མཚན་འཛིན་རློམ་སེམས་སྐྱེ་བའོ། །ཀུན་ཀྱང་ལྟ་བའི་ཀློང་དུ་བསྒྱུར་བར་བྱ་ཞིང་རེ་དོགས་མི་བྱ།
དད་པ་བློས་བརྡུམས་ཀྱི་བདུད་ནི། ནང་ཤེས་རྒྱུད་མ་གྲོལ་བར་སྒོམ་ཚུགས་འཛིན་སྔ་བ་གཅིག་ལ་དགའ་ཞིང་ཐོས་བསམ་ལ་མི་དགའ་བའོ། །ཐོས་བསམ་སྒོམ་གསུམ་སྤེལ་མར་བྱ།
སྙིང་རྗེ་ལམ་ནོར་གྱི་བདུད་ནི། རང་ལ་ནུས་པ་མེད་བཞིན་ལས་དང་པོ་པས་སྙིང་རྗེས་འགྲོ་དོན་བྱེད་ཅིང་མཉམ་བཞག་ལ་དོན་དུ་མི་བྱེད་པའོ། །རང་དོན་ལ་མཉམ་བཞག་གི་བརྟན་པ་ཐོབ་པར་བྱའོ། །ཡང་འགྲོ་དོན་སྔོན་ལ་བྱས་ནས་ཉམས་ལེན་རྗེས་ནས་བྱེད་པ་དེའོ། །གཞན་ཡང་རྣལ་འབྱོར་སྒྲུབ་པོར་གསང་བ་བདུད་དྲུག་འབྱུང་སྟེ།
སྦྱིན་པ་གཡེང་བའི་བདུད་ནི། བསམ་གཏན་བསྒོམ་ཚེ་གཞན་ལ་ཆོས་བཤད་དང་ཟང་ཟིང་འགྱེད་པ་སོགས་ཀྱིས་གཡེང་བའོ། །
ཚུལ་ཁྲིམས་དཀའ་སྤྱད་ཀྱི་བདུད་ནི། དབེན་པར་བསམ་གཏན་སྐྱོང་ཚེ་ཁ་ཟས་སྤྱོད་ལམ་ཧ་ཅང་དམ་ཆེ་ན་ཏིང་འཛིན་མི་སྐྱེ་ལ། ན་ཚ་བྱུང་ཚེ་གནང་བཀག་གི་དུས་ཚོད་མ་ཤེས་ཤིང་། འབྱུང་བ་སྙོམས་པའི་ཁ་ཟས་སྤངས་པས་ལུས་སྲོག་གི་བར་ཆད་དུ་འགྱུར་བའོ། །
བཟོད་པ་བསྲན་ཚུགས་ཀྱི་བདུད་ནི། ལུས་ལ་འགལ་སྦྱོར་ཆེ་བས་ནད་ཞུགས་པ། ན་ཚ་བྱུང་ཚེ་གཉེན་པོ་མ་བསྟེན་པ་སོགས་ཀྱིས་ལུས་སྲོག་ལ་བར་ཆད་བྱེད་པའོ། །
བརྩོན་འགྲུས་ཐང་ཆད་ཀྱི་བདུད་ནི། སྦྱོར་བ་ཧ་ཅང་གྲིམས་ཆེ་བས་ཁམས་ཀྱིས་མ་ཐུབ་པ་དང་། བློ་སུན་ནས་ཕྱིར་ལོག་པར་འགྱུར་བའོ། །
བསམ་གཏན་མངོན་ཞེན་གྱི་བདུད་ནི། སེམས་གནས་པ་ཙམ་ལ་དོན་དམ་བཟུངས་ནས། བློ་གྲོལ་བར་བྱེད་པའི་རྒྱུ་ཟབ་མོ་ཐོས་བསམ་ལ་མི་འབད་པའོ། །
ཤེས་རབ་དུག་རྒྱས་ཀྱི་བདུད་ནི། ཐོས་བསམ་སྒོམ་པའི་ཤེས་རབ་གསུམ་གྱིས་ང་རྒྱལ་ལ་སོགས་པའི་ཉོན་མོངས་འཕེལ་བའོ། །དེའི་གཉེན་པོར་བླ་མ་མཁས་པ་བསྟེན་ཅིང་ཐོས་བསམ་ལ་འབད་དོ། །
བདུད་འཇུག་པའི་རྒྱུ་ནི། ལམ་ལ་བརྩོན་འགྲུས་མ་བརྩམས་ན། ཤེས་རབ་ཆུང་ན། ཉོན་མོངས་ཆེ་ན། རྣམ་རྟོག་ཆེ་ན། འདོད་ཆགས་ཆེ་ན། ཤ་ཆང་གི་སྲེད་པ་ཆེ་ན། བློ་ཡངས་ཤིང་ཅོལ་ཆུང་ན། འདུ་ཤེས་ཆུང་ཞིང་བཅོས་སུ་མི་བཏུབ་ན། ཁེངས་ཤིང་ང་རྒྱལ་ཆེ་ན། ལས་དང་པོ་པ་གཅིག་པུར་དབེན་པ་ལ་དགའ་ན། ཚོང་དུས་དང་གྲོང་ཁྱེར་ཆེན་པོ་དང་ཉེ་བར་གནས་ན། སྡེ་པ་དང་གང་མི་མཐུན་པའི་སར་གནས་ན། ཉམས་འོག་ཏུ་མི་ཚུད་པའི་དམ་བཅའ་མང་ན། མན་ངག་མེད་པའི་སྡུག་བསྲན་གྱིས་བྱང་ཆུབ་སྒྲུབ་ན། བློ་མི་བརྟན་ཞིང་དམ་བཅའ་ལ་ཆེད་དུ་མི་གཉེར་ན། རྨི་ལམ་ལ་ཆེད་དུ་འཛིན་ན། རྟགས་མཚན་ལ་དགའ་ན། སྒྱིད་ལུག་ལ་རྐྱེན་མི་ཐུབ་ན་བདུད་འཇུག་པའི་རྒྱུའོ། །
བདུད་ཀྱི་ལས་དང་སྤྱོད་ཡུལ་ནི། མཚན་ཉིད་མི་ལྡན་སློབ་མ་བསྟེན་ན། སྐལ་པར་མི་ལྡན་སློབ་མ་བསྟེན་ན། སློབ་དཔོན་ལྟ་སྤྱོད་མི་མཐུན་པར་འགྲོགས་པ། ལམ་དུ་མི་འགྲོ་བའི་ཐོས་བསམ་ལ་དཀའ་བར་སྤྱོད་པ། གནད་མེད་བརྩོན་འགྲུས་དྲག་པོ། ཁེ་དྲགས་དང་འགྲོགས་པ། ང་རྒྱལ་འཁོར་སྡུད་ཆོས་འཆད་པ། རང་ལ་ཡོན་ཏན་མེད་ཀྱང་གཞན་གྱི་སློབ་དཔོན་བྱེད་པ། དད་མེད་མཆོག་གསུམ་དང་འགྲོགས་པ། ཤེས་ལོངས་མེད་པར་འཆད་ལ་དགའ་བ། སྒྲུབ་ལོངས་མེད་པར་དངོས་གྲུབ་འདོད་པ། འཚོ་ཆེད་སྨན་སྔགས་རྟེན་འབྲེལ་སོགས་བྱེད་པ། ཆོས་པ་ཚོང་དང་ལོག་འཚོས་འཚོ་བ། སློབ་འཁོར་ཟང་ཟིང་ལ་དགའ་བཞིན་དུ་ལེན་པ། སེམས་ལ་གནོད་པའི་ཡུལ་ངན་མི་སྤངས་ཤིང་བསྟེན་པ། འཇིག་རྟེན་རོལ་རྩེད་ལ་དགའ་ཞིང་འདུན་པ། འདུ་འཛི་དང་གཡེང་གསེབ་ཏུ་འཇུག་པ། ཁེ་དྲེགས་ང་རྒྱལ་སྐྱེ་བའི་རྒྱུ་བསྟེན་པ། བག་མེད་ཤེས་བཞིན་མ་ཡིན་པར་སྤྱོད་པ། བུད་མེད་ཤ་ཆང་གཉིད་བག་མེད་སྤྱོད་པ། འཇིག་རྟེན་ཆོས་བརྒྱད་ཀྱིས་ཀུན་ནས་བསླང་བ། འགྲོ་འདུག་སྨྲ་བརྗོད། བློ་སྣ་མང་པོ་རྣམས་བདུད་ཀྱི་ལས་སོ། །
བདུད་ཀྱིས་བྱིན་གྱིས་བརླབ་པའི་རྟགས་ནི། དང་པོ་ཐུན་མོང་གི་རྟགས་ནི། དུག་ལྔ་སྔར་ལས་ཆེ་བ་དང་། དེ་སློང་རྐྱེན་མང་ན། རྐྱེན་མེད་ཁམས་ནུས་ཟད་ཅིང་ཏིང་འཛིན་ཤོར་ན། ན་ཚ་སྡུག་བསྔལ་སོགས་གློ་བུར་རྐྱེན་མང་ན། དྲན་ཉམས་གཏི་མུག་ཆེ་ན། དོན་མེད་སེམས་ཡིད་མི་བདེ་ན། ཤི་འདོད་ལྕེབ་སྦྱོར་བྱེད་ན། དུས་མིན་ལུས་དང་ཡན་ལག་སོགས་གཏོང་ན། རང་ལུས་ལ་བརྙས་བརྡེག་སོགས་བྱེད་ན། བྱང་ཆུབ་ཀྱི་སེམས་ཉམས་ཤིང་ཆོས་ཕྱིར་སྡུག་བསྔལ་མི་བཟོད་ན། ལོག་ལྟ་དང་ལོག་སྤྱོད་བྱེད་སྙིང་འདོད་ན། ཆོས་ལ་ཐེ་ཚོམ་ཟ་ན། འཇིག་རྟེན་གྱི་ཕུན་ཚོགས་ལ་ཡིད་སྨོན་བྱེད་ན། ཕྱིའི་ལོངས་སྤྱོད་དང་ནང་སེམས་ཅན་ལ་ཆགས་ན། ལུས་ངག་གི་སྤྱོད་ལམ་མཐོ་དམན་སྣ་ཚོགས་དང་ངོ་ཚ་མེད་པས་གཅེར་བུར་བྱེད་ན། ངང་ཐུང་ཚིག་པ་ཕྱོགས་མེད་ཟ་ན། ལྟོ་གོས་འཁྲིག་བདེ་ལ་ཆེར་ཆགས་པ་དང་ཐ་ན་རྨི་ལམ་དུ་འདུན་པ་དང་མི་འབྲལ་ན། ཚོང་དང་ཞིང་ལས་དང་ལོག་འཚོ་ལྔ་ལ་སྤྲོ་ཞིང་དགེ་སྦྱོར་ལ་བློ་མི་འཇུག་ཅིང་ལེ་ལོ་དང་སྙོམས་ལས་ལ་དགའ་ན། དགེ་སྦྱོར་ལ་བློ་བཀོལ་མི་བཏུབ་པ་དང་། འཇུག་དུས་ཕྱི་ནང་གི་འགལ་རྐྱེན་མང་ན། ཐོས་བསམ་སྒོམ་གསུམ་གྱིས་བློ་སུན་པ་དང་འགལ་རྐྱེན་བག་ཙམ་གྱིས་སྒྱིད་ལུག་ན། རྨི་ལམ་བཟང་ངན་མཐོ་དམན་སྣ་ཚོགས་བྱུང་ན། སྡོད་སྙིང་མི་འདོད་འགྲོ་སྙིང་འདོད་ན། དུག་ལྔ་རེ་རེ་ཞི་དུས་རེ་རེ་སླེབས་པས་བར་མེད་སྐྱེ་ན། བདག་བསྟོད་གཞན་ལ་སྨད་ན། བླ་མ་མཆོག་གསུམ་ལ་བཟང་ངན་ཕྱོགས་རིས་སྐུར་འདེབས་དད་མེད་སྐྱོན་བརྗོད་མང་ན། ཁྱད་པར་ངུར་སྨྲིག་ཅན་ལ་སྡང་ན། འདུ་འཛི་གཡེང་བ་རྩེད་འཇོ་གླུ་གར་རོལ་མོར་དགའ་ན། ཉམས་ལེན་མི་འདོད་ཆོས་འཆད་འདོད་ན། སྔགས་འདེབས་གྲོང་ཆོག་འདོད་ན། ཆོས་ཉན་ཁ་ཏོན་འཛིན་ཀློག་བྱེད་དུས་རྟག་པར་གཉིད་འདོད་ན། མཚན་མོར་འཇིགས་དངངས། སྙིང་ཆུང་ཞིང་སྤྲུགས་པ། ལུས་ཀྱི་གཟི་མདངས་ཉམས་ན། མ་ཉེས་ཁ་ཡོག་གྲགས་ངན། དོན་མེད་གཞན་གྱིས་སྡང་བ། གྲོགས་ཡོན་བདག་སློབ་འཁོར་སྙིང་དང་འདྲ་བ་རྣམས་དོན་མེད་དུ་འབྲལ་བ་སོགས་བདུད་ཀྱིས་བྱིན་གྱིས་བརླབས་པའི་རྟགས་སོ། །
ཐུན་མིན་རྟགས་ནི། རྣལ་འབྱོར་ལམ་ལ་བརྩོན་འགྲུས་བརྩམས་ཚེ་བདུད་ཀྱིས་འདི་ལྟར་བྱིན་གྱིས་རློབས་ཏེ། ལྷ་ཞལ་མཐོང་བ། སངས་རྒྱས་བྱང་སེམས་ཞལ་མཐོང་བ། བདག་ལུང་སྟོན་པ། རྨི་ལམ་མངོན་ཤེས་ཕྲ་མོ་འབྱུང་བ། སེམས་ཅན་ལ་སྙིང་རྗེ་མི་བཟོད་པ་འབྱུང་ཞིང་མཆི་མ་འབྱུང་བ། ཕྱི་ནང་གི་ཆོས་ཐམས་ཅད་ལ་ཤེས་རབ་ཐོགས་མེད་འབྱུང་བ། མཁར་གསེར་གྱི་མེ་ཏོག་ཡི་གེ་བཀོད་པ་སོགས་མཐོང་ཞིང་ཤིས་པ། འཁོར་མང་འདུ་ཞིང་ཆར་ལྟར་འབབ་པ། ཀླུའི་བུ་མོའི་རོལ་ཕྲེང་གིས་མཆོད་པ། ཤ་ཟ་སྲིན་པོ་གནོད་སྦྱིན་སོགས་ཀྱིས་འཇིགས་གཟུགས་ཆ་བྱད་མཚོན་ཆ་སྣ་ཚོགས་ཐོགས་པས་བདག་ལ་བསྡིགས་ཤིང་བརྡེག་པ། རེས་ལས་བྱེད་པར་ཁས་ལེན། རེས་ཕ་མ་སློབ་དཔོན་སོགས་སུ་སྟོན་པ། བྱང་སེམས་བསྒྱུར་ཞིང་ཐེ་ཚོམ་བསྐྱེད་པ། རང་ལུས་ལས་འོད་འབྱུང་། མཚན་མོ་ཕྱི་རོལ་འོད་ཀྱིས་ཁེངས། ཟང་ཐལ་དུ་འགྲོ་བ། ནམ་མཁར་འགྲོ་སོགས་འབྱུང་བར་རང་དབང་ཐོབ་པ། ཕྱོགས་བཅུའི་རྒྱལ་སྲས་ཀུན་གྱིས་ཕྱག་མགོར་བཞག་ནས་ཆོས་སྟོན་པ། སྤྲུལ་པ་འགྱེད་པ་མཐོང་བ་རིགས་དྲུག་གི་གནས་དང་། སྐད་རིགས་མཐོང་ཐོས། ཚེ་སྔ་ཕྱི་དྲན་པ། གཞན་དོན་ནུས་སོ་སྙམ་པ་དང་། ཕྱོགས་གར་སོང་དུ་སྐྱེ་བོ་འདུ་བ། ནད་ཞི་གདོན་འདུལ། ང་རྒྱལ་རློམ་སེམས་སོགས་ཀྱིས་བར་ཆད་བྱེད་དོ། །དེ་སྐད་དུ་མདོ་ལས། བདུད་ཀྱིས་བྱིན་གྱིས་བརླབས་པ་ནི། ལ་ལ་ནི་མངོན་སུམ། ལ་ལ་ལ་བརྒྱུད་པས། ཁ་ཅིག་འཇམ་པོས། ཁ་ཅིག་དྲག་པོས་བྱིན་རློབ་ཅིང་ཅི་ནས་ཀྱང་རྣལ་འབྱོར་པ་དང་ཆོས་པའི་སེམས་བསྒྱུར་ཞིང་བྱང་ཆུབ་ཀྱི་སེམས་ཉམས་པར་བྱེད་དོ། །ཞེས་སོ། །ཐུན་མིན་གྱི་རྟགས་དེ་དག་རྗེས་བཟང་ན་ཡང་དག་པའི་རྟགས། རྗེས་ངན་ན་བདུད་ཀྱིས་བྱིན་གྱིས་བརླབས་པའི་རྟགས་སོ། །བདུད་དེ་དག་ཞི་ཐབས་དྲུག་སྟེ། དང་པོ་སྟོང་ཉིད་ཏིང་འཛིན་བསྒོམ་སྟེ། བདག་འཛིན་མེད་པར་བྱས་པའི་ཕྱིར་དང་། བར་དུ་གཅད་བྱ་གཅོད་བྱེད་མེད་པའི་ཕྱིར་དང་། ཆོས་ཉིད་ཀྱི་རྣམ་རོལ་དུ་ཤེས་པའི་ཕྱིར་རོ། །གཉིས་པ་བྱམས་དང་སྙིང་རྗེ་བསྒོམས་པས་དུལ་བའོ། །གསུམ་པ་མོས་གུས་དང་སྔགས་དང་རྟེན་འབྲེལ་ཟབ་མོས་ཞི་བར་བྱ་སྟེ། བླ་མ་དཀོན་མཆོག་གི་བྱིན་རླབས་འཇུག་པ་དང་། སྒོ་གསུམ་གྱི་དཀྱིལ་འཁོར་དུ་གྱུར་པ་དང་། སྔགས་ནུས་ཚད་དུ་ཕྱིན་པ་སོགས་སོ། །བཞི་པ་བསོད་ནམས་ཀྱི་ལས་སྣ་ཚོགས་བསགས་པར་བྱའོ། །འབྲི་ཀློག་རྟེན་བཞེངས། མཆོད་སྦྱིན། ཉེའུ་འདོན་པ། ལམ་འཕྲང་བཅོས་པ་སོགས་སོ། །ལྔ་པ་དད་པ་བརྟན་པོས་ཞི་བར་བྱ་སྟེ། རྐྱེན་གཞན་གྱིས་མི་འཕྲོག་པའོ། །དྲུག་པ་རྣལ་འབྱོར་པའི་སེམས་བཅོས་པས་ཞི་བར་བྱ་སྟེ། རྡོ་རྗེ་བཀོད་པ་ལས། རྣལ་འབྱོར་ངེས་པར་སྤྱོད་པ་ལས། །བར་དུ་གཅོད་པའི་བདུད་ལྔ་འབྱུང་། །རྣམ་རྟོག་འཁྲིག་པའི་བདུད་ཉིད་དང་། །དེ་བཞིན་བཏང་སྙོམས་ལེ་ལོའི་བདུད། །ལོངས་སྤྱོད་འདོད་ཆགས་གཡེང་བའི་བདུད། །ཚིག་རྩུབ་མཚོན་ཆ་རྣོན་པོའི་བདུད། ཁྲོ་གཏུམ་ངང་ཐུང་འཁྲུལ་པའི་བདུད། །རྣལ་འབྱོར་པ་ཡི་བདུད་ལྔའོ། །ཡང་དག་དོན་ལ་སྒྲིབ་པ་སྟེ། །ཞེས་པས། དེ་དག་བཅོས་པར་བྱའོ།།
མན་ངག་རིན་ཆེན་སྤུངས་པ་ལས་བདུད་བརྟགས་ཏེ་སྤོང་བའི་ཚུལ་གྱི་ལེའུ་ལས་དོན་བསྡུས་ཏེ་ཚིག་སྣ་ཅུང་ཟད་རེ་བསྡུས་ནས་ཟིན་ཐུན་དུ་བྲིས་པ་ཡིན་ནོ། །སྟོང་པར་གནས་པ་སྟོང་ཉིད་དང་། སེམས་ཅན་ཡོངས་སུ་མི་གཏོང་བ་སྙིང་རྗེ་དང་། ཇི་སྐད་སྨྲ་བཞིན་བྱེད་པ་དང་ཉམས་ལེན་དམ་བཅའ་བརྟན་པ། བདེ་གཤེགས་བྱིན་རླབས་ཅན་སྐྱབས་སེམས་ཚོགས་བསགས་སོ། །གཟུང་འཛིན་རགས་པའི་དབང་གིས་དེ་ལྟར་སྣང་༔ སོགས་ནི། ལྟ་བ་ཡུམ་དོན་ངོས་བཟུང་། སྒོམ་པ་བདུད་བཞི་དབྱིངས་སུ་གཅོད་པ། གཅོད་པ་ཞི་དྲག་ཕྱེ་མས་གཅོད་བྱ་བ། མ་གཅིག་གི་གཅོད་ཡུལ་གྱི་དགོངས་པ་བསྟན་པ་ཡིན། ལར་གཅོད་ཡུལ་འདི་འཁོར་ལོ་བར་བའི་དགོངས་དོན། སྔགས་དབུ་ཕྱག་ཟུང་འཇུག དམར་འགྱེད་མདོ་ཡི་དགོངས་པ། དཀར་འགྱེད་སྔགས་ཕྱི་པའི་དགོངས་པ། ཁྲ་འགྱེད་སྔགས་ནང་པའི་དགོངས་པ། ནག་འགྱེད་སྔགས་ཕྱི་ནང་གཉིས་ཀ
ཚར་ཚད་ཆོ་འཕྲུལ་གྲོགས་སུ་འགྱུར། སློང་ཚད་དྲག་པོའི་ཆོ་འཕྲུལ་ཁོ་ན། ཚར་ཚད་འདྲ་བའི་སློང་ཚད། སློང་ཚད་འདྲ་བའི་ཚར་ཚད་གཉིས། གཉིས་ཀ་འདྲ་བའི་ཚར་སློང་འདྲེས་མ། དེ་ཐམས་ཅད་ཆོད་པ་ཆོད་ཚད།
གཞི་རྣམ་པ་སྟོང་ཉིད་སོགས་རྒྱུ་རྣམ་པ་བཞི་ཡི་མཐུས། བྱང་ཆུབ་སེམས་དཔའ་རྒྱལ་སྲས་ཀྱི་ལམ་ལ་མཁས་ཤིང་དོན་གཉིས་ཀྱི་སྟོབས་དང་ལྡན་པ་དེ་ཉིད་ལྟ་བུ་སོགས་བདུད་བཞིའམ། ཡང་ན་ཐོགས་བཅས་སོགས་བདུད་བཞིས་བར་དུ་གཅོད་ཐུབ་པར་དཀའ་ཞིང་། འཚེ་བའམ་བསྐྱོད་པར་མི་ནུས་ཏེ། དེ་ཅིའི་ཕྱིར་ཞེ་ན། ལྟ་བ་མཐའ་བཞི་བྲལ་བའི་སྟོང་པར་གནས་པའི་ཡུམ་དོན་ངོས་བཟུང་རྡོ་རྗེ་ལྟ་བུའི་ཏིང་ངེ་འཛིན་གྱི་བདུད་བཞི་དབྱིངས་སུ་གྲོལ་བ་དང་། དམིགས་པ་མེད་པའི་སྙིང་རྗེ་ཆེན་པོས་སེམས་ཅན་ཀུན་ཡོངས་སུ་མི་གཏོང་བའི་བསྒོམ་པ་བདུད་བཞི་དབྱིངས་གཅོད་ཚར་སློང་འགྲིགས་པ། དཔའ་བར་འགྲོ་བའི་ཏིང་ངེ་འཛིན་དང་། སྟོང་ཉིད་སྙིང་རྗེའི་སྙིང་པོ་ཅན་གྱི་སྨོན་འཇུག་ལྡན་པའི་ཇི་སྐད་སྨྲས་བཞིན་བྱེད་པའི་སྨོན་འཇུག་དམ་བཅའ་བརྟན་པོས་གཉན་སར་མགྲོན་བཞིར་འགྱེད་ཆེན་བཞིའི་མཆོད་སྦྱིན་གྱིས་སྤྱོད་པ་ཞིག་དྲག་ཕྱེད་མས་སྒྱུ་མ་ལྟ་བུའི་ཏིང་ངེ་འཛིན་དང་། དེའི་ཡན་ལག་ཏུ་གྱུར་པ་བདེ་གཤེགས་སྲས་བཅས་ཀྱི་བྱིན་རླབས་འཇུག་བྱེད་ཁྱད་པར་ཅན་གྱི་སྐྱབས་སེམས་ཚོགས་བསགས་སོགས་དམ་པ་གསུམ་གྱིས་ཐོག་མཐའ་བར་གསུམ་དུ་རྩིས་ཟིན་པར་བྱའོ། །དེས་འབྲས་བུ་འཕགས་བཞི་སྐྱེད་ཡུམ་གྱི་གོ་འཕང་འགྲུབ་པར་འགྱུར་རོ། །ཁམས་འདུས་ཞེས་པ་ཉམས་ལེན་གྱི་སྐབས་ཁམས་གཅིག་ཏུ་འདུས་པས་ནད་སྣ་ལྡང་བ་ལྟ་བུའི་ཁམས་འཁྲུགས་པའམ་རྩུབ་ཉམས། པྲ་ཡས་པའམ་སེམས་འཐོར་བ་ལྟ་བུ།
རྣམ་རྟོག་རགས་པ་ཁ་འགྱུ། ཕྲ་བ་འོག་འགྱུ། གནས་སོ་སྙམ་པ་རང་འགྱུ་རེད་ཡིན་གསུངས་སོ། །
སྤྱི་མདོ་ལས། ལས་དང་གྲངས་ཉམས་ཚུལ་ལ་དཔག་པའི་སྦྱིན་སྲེག་བཟླས་བརྗོད་སོགས་རྫས་དང་། རིགས་ལྔའི་དམ་ཚིག་ཉམས་པའི་ཁྱད་པར་ལས། དམངས་གདོལ་སོ་སོར་ཕྱེ་བའི་མིའི་རིགས་ལྔའི་བླ་མ་དངོས་སམ་མོས་པ་དེ་བཞིན་གཤེགས་པ་ལྔའི་རིགས་ཅན་ལ་རིགས་མཐུན་གྱི་རིན་པོ་ཆེ་འབུལ་བས་བསྐང་། འདུན་པ་གསུམ། དང་འདོད་ཡིད་ཆེས་པའི་དད་པས་གནོང་འགྱོད་དྲག་པོས་གདུང་བའི་ང་རོས་བཤགས་པ་སྟོབས་བཞི་ཚང་བའི་སྒོ་བཞི་དང་། ཏིང་ངེ་འཛིན་གྱི་མེ་བསྒོམ་པ་ཏིང་ངེ་འཛིན་གྱི་མེས་དང་སྤྱོད་པ་རླབས་པོ་ཆེའི་ཆུས་ཁྲུས་སྤྱོད་པ་སྟོབས་བཞི་དང་། དེ་ཁོ་ན་ཉིད་འཁོར་གསུམ་མི་དམིགས་པའི་ཤེས་རབ་ཉིད་དོ། །
རྡོར་སེམས་བསྒོམ་བཟླས་ཕྱི་ནང་གསང་བ་ཡང་གསང་གསུངས་པར། བྱ་སྤྱོད་རྣལ་འབྱོར་བླ་མེད་བཞིའི་སྒོ་ནས་སོ། །
དམ་རྫས་ཀྱི་མཆོད་པ་མདངས་སྐོང་ལ། སྲོག་ཆགས་རྒྱུ་ཟ་ལེ་འབྲི་སོགས།
མདོས་དང་། སྐོང་གཏོར། མཎྜལ་དོན་གཅིག བདུད་རྩི་སྨན་ལ། སྨན་སྒྲུབ་ཀྱི་སྐབས་སོང་ཟིན།
རཀྟ་ལ། རྩ་བ་བརྒྱད་ནི། མཚན་ལྡན་གྱི་མངལ་ཁྲག་ཐོག་མ། སྐྱེས་པ་ཐབས་ལྡན་གྱི་གཡོན་པའི་སྣ་བུག་ཁྲག བཙས་པའི་ལྟེ་ཁྲག དཔའ་བོའི་གྲི་ཁྲག་སྟེ་ནང་གི་བཞི། འདབ་ཆགས། སྡེར་ཆགས། རྨིག་ཟླུམ། ཁ་བྲག་སྟེ་ནང་གི་བཞི་སྟེ་བསྡོམས་པས་བརྒྱད་དོ། །ཡན་ལག་སོ་ལྔ་ནི། བཙག་ལ་སོགས་པའི་རཀྟ་ལྔ། པད་རག་སོགས་རྡོའི། ཙནྡན་དམར་པོ་སོགས་ཤིང་གི གླང་སྣ་དམར་པོ་སོགས་མེ་ཏོག་གི གྲོ་མ་སོགས་རྩ་བའི། རམ་བུ་སོགས་འབྲུའི། འབྲི་མོག་སིནྡྷུ་ར་སོགས་རྩིའི་རཀྟ་ལྔའོ། །
བ་ལིང་གཏོར་མའི་རྫས་ལ། ཕྱིའི་དཀར་གསུམ་འོ་ཞོ་མར་གསུམ། ནང་ཚིལ་ཞག་རུས་གསུམ། གསང་བ་བྱང་སེམས་རྐང་མར་ཀླད་པ། མངར་གསུམ་ལ། ཕྱི་ཀ་ར་བུར་སྦྲང་གསུམ། ནང་ཤ་ཁྲག་རུས་གསུམ། གསང་བ་པདྨ་རཀྟ། གྲི་ཤ དྲི་ཆེན་ནོ། །
སྣང་གསལ་ལ། འབྲུ་མར། རྩི་མར། ཞུན་མར། རྐང་མར་སོགས་སོ། །
ལྟ་བ་ལ་བཟླ་སྤྱོད་པ་ཤན་ཕྱེ་བས༔ རྒྱལ་པོ་ཆེན་པོ་ལྟ་བའི་ཕྱོགས་སུ་སྤྱོད་པ་མ་ཤོར་མཛོད༔ དེ་ཤོར་ན་དགེ་སྟོང་སྡིག་སྟོང་ནག་པོ་ཁ་འབྱམས་བདུད་ཀྱི་ལྟ་བར་འགྲོ༔ ཡང་སྤྱོད་པའི་ཕྱོགས་སུ་ལྟ་བ་མ་ཤོར་བར་མཛོད༔ དེ་ཤོར་ན་འཛིན་པས་བཅིངས་ནས་གྲོལ་བའི་དུས་མི་འོང་༔ གེགས་སེལ་སོང་ནས།
ཞིང་གི་ལོ་ཏོག་སྐྱོང་བ་དང་། ཆུ་བྲན་པ་སོགས། གསོག་དང་གསོབ་དང་ཡ་མ་བརླ་ཞེས་པ། སྙིང་པོ་མེད་པ།
ཀུན་ཀྱང་ཀུན་རྫོབ་མི་རྟག་སྒྱུ་མར་བསམ༔ ཀུན་རྫོབ་བདེན་པ་ལ་བརྟེན་ནས་ཞེས་བཤད་གཞིར་དྲངས་དགོས། བརྒྱ་ཕྲག་ཅེས་པ་གསེར་སྲང་བརྒྱ་ཕྲག་རི་བའི་གོས་ལྟ་བུ་སོགས།
འཕྱན་ཏེ་འམ་འཁྱམས་པའོ། །
དཔེ་ཇི་ལྟར་ན། འཆི་བྱེད་དུག་དང་འདྲེས་པའི་ཁ་ཟས་བཟང་པོ་རོ་བཅུད་ཕུན་ཚོགས་ཟ་བའི་ཚེ། སྐྱོན་ཡོན་གཉིས་འདྲེས་ཡོད་པ་ལྟར། དོན་དེ་བཞིན་དུ་དཀར་པོ་དགེ་བའི་ཆོས་ལ་འཁོར་གསུམ་དམིགས་འཛིན་གྱིས་བཅིངས་པའམ། སྐྱོན་ཡོན་གཉིས་འདྲེས་དེ་དང་འདྲ་བར་རྒྱལ་བས་གསུངས་སོ། །
རྟེན་འབྲེལ་ཡན་ལག་བཅུ་གཉིས་སོགས་ནི། རྟེན་འབྲེལ་དང་པོ་བརྒྱད་དགུ་གསུམ་ཉོན་མོངས། གཉིས་པ་བཅུ་པ་གཉིས་ནི་ལས། ལྷག་མ་བདུན་རྣམས་སྡུག་བསྔལ་ཀུན་ནས་ཉོན་མོངས་པའི་གཞི་བདུན་ནོ། །
མ་རིག་པ་ལ། རྒྱུ་ལྷན་སྐྱེས། རྐྱེན་ཀུན་བརྟགས། འབྲས་བུ་བདེན་དོན་ལ་རྨོངས་པའོ། །
འདུ་བྱེད་ལ། དགེ མི་དགེ མི་གཡོ་བའི་ལས་གསུམ།
རྣམ་ཤེས་ལ། རྒྱུ་འབྲས་གཉིས། མིང་གཟུགས་ལ། མིང་ལ། རྣམ་ཤེས། ཚོར་བ། འདུ་ཤེས། འདུ་བྱེད་སྟེ་མིང་བཞི། གཟུགས་ལ། མེར་མེར་ལ་སོགས་མངལ་གྱི་གནས་སྐབས་ལྔ།
སྐྱེ་མཆེད་ལ། མིག་སོགས་ནང་གི་སྐྱེ་མཆེད་དྲུག །
རེག་པ་ནི། དེ་དབང་ཡུལ་ཤེས་གསུམ་འཕྲད་པའམ། རེག་པའོ། །
དེ་ལ་བརྟེན་ནས་ཚོར་བ་ནི། བདེ་སྡུག་བར་མ་གསུམ། སྲེད་པ་ནི། ཚོར་བདེ་དང་དུ་ལེན་པའི་འདོད་སྲེད། སྡུག་བསྔལ་ལ་འཇིགས་སྲེད། བར་མ་ལ་བཏང་སྙོམས།
ལེན་པ་ནི། འདོད་པ་དང་དུ་ལེན། མི་འདོད་པ་མི་ལེན་པའོ། །
སྲིད་པར། རྒྱུའི་སྲིད་པ་ནི། སྒོ་གསུམ་གྱི་ལས། འབྲས་བུའི་སྲིད་པ་ནི། སྲིད་པ་གསུམ།
སྐྱེ་བ་ནི། ལུས་རྫོགས་ནས་བཙས་པའོ། །རྒ་བ་ནི། རྒྱུན་འགྱུར་བས་རྒས་པ་དང་།
ཤི་བ་ནི། རྒྱུན་ཆད་པའོ། །
དེ་ལ་བརྟེན་ནས་མྱ་ངན་དང་། སྨྲེ་སྔགས་འདོན་པ་སོགས།
འདུ་ཤེས་ནི། ལེན་སྲེད་གཉིས་སུ་འདུས་སོ། །གཞི་དུས་སྲིད་རྩ་ཡན་ལག་བཅུ་གཉིས་ནི། མ་རིག་ནས། རྒ་ཤིའི་བར་གོང་ལྟར་དང་།
ལམ་དུས་བདེན་དོན་ཡན་ལག་བཅུ་གཉིས་ནི།
མ་རིག་པ་ནས་རྒ་ཤིའི་བར་འབྱུང་རིམ་ལྟར་བགྲང་བས་སྡུག་བདེན། གང་ནས་བྱུང་ན་སྐྱེ་བ་ལས་བྱུང་། དེ་ལྟ་བུའོ། །
རྒ་ཤི་ནས་མ་རིག་བར་སྐྱེ་རིམ་ལྟར་བགྲང་བས་ཀུན་བདེན། མ་རིག་པ་འགགས་ནས་རྒ་ཤི་འགགས་ཀྱི་བར་འགོག་བདེན། རྒ་ཤི་འགགས་ནས་མ་རིག་པ་འགགས་ཀྱི་བར་བགྲང་བས་ལམ་བདེན། དེ་ལ་དཔེར་ན། སྐྱེ་བ་འགགས་པས་རྒ་ཤི་འགགས་ལྟ་བུ་ལས་ཡོད་ལུགས་བཞིན་ཕྱི་ལོག་བྱེད་རྒྱུ་མི་འཐད།
དེ་དག་ལུགས་འབྱུང་སྡུག་ཀུན། ལུགས་ལྡོག་འགོགས་ལམ།
སྡུག་བསྔལ་སྤོང་བའི་ཆ་ནས་འགོག་པ། ཀུན་འབྱུང་སྤོང་བའི་ཆ་ནས་ལམ་བདེན། རྟེན་འབྲེལ་བཅུ་གཉིས་ལ། གཞི་དུས་སྡུག་བསྔལ་ཀུན་འབྱུང་། ལམ་དུས་ལམ་བདེན། འབྲས་དུས་འགོག་པ།
མ་རིག་འདུ་བྱེད་རྣམ་ཤེས་མིང་གཟུགས་དང་། །སྐྱེ་མཆེད་རེག་པ་ཚོར་བ་སྲེད་པ་ལེན། །སྲིད་པ་སྐྱེ་བ་རྒ་ཤི་བཅུ་གཉིས་སོ། །
རྟེན་འབྲེལ་མ་དག་གཞི་དུས་ལུགས་འབྱུང་སྲིད་རྩ་བཅུ་གཉིས། ལམ་དུས་ལུགས་ལྡོག་བདེན་དོན་ཡན་ལག་བཅུ་གཉིས། མཐར་ཐུག་འབྲས་དུས་དག་པའམ་མཛད་པ་བཅུ་གཉིས་སོ། །
ལམ་གྱི་སྣང་བ་ཐམས་ཅད་གསུངས་པའི་སྐབས། དངོས་པོར་སྣང་བ་ཐམས་ཅད་སྤྲུལ་སྐུ་རྟེན་འབྲེལ། སྒྱུ་མར་སྣང་བ་ཐམས་ཅད་ལོངས་སྐུ། མཁའ་ལྟར་སྣང་བ་ཐམས་ཅད་ཆོས་སྐུ།
དབྱིངས་ལས་རིག་པ་འཆར་བ་རང་བཞིན་གཞིའི་རྟེན་འབྲེལ། སྐྱེ་མེད་ལས་འགགས་མེད་རྣམ་པ་ལམ་གྱི་རྟེན་འབྲེལ། ཇི་ལྟ་བ་ལས་ཇི་སྙེད་པ་མཐར་ཕྱིན་འབྲས་བུའི་རྟེན་འབྲེལ་ལོ། །མཉྫུ་གྷོ་ཥས་སོ། །བར་རླུང་ཐད་ཀར་འཛིན་པའི་ཉམས་ལེན་གྱིས༔ མཚོ་རྒྱལ་གྱི་ཞུས་ལན་ལས། ཡོན་ཏན་རིན་པོ་ཆེ་སྐྱེ་བའི་རླུང་སྦྱོར་བསྔགས་པའི་རླུང་ཁྱད་པར་འཕགས་པ།
མདོར་ན་རྣམ་རྟོག་ཉོན་མོངས་ལྷ་དང་འདྲེ༔ སོགས་ནི། དཔལ་ལྡན་འབྲུག་པའི་ཁྱད་ཆོས་རོ་སྙོམས་སྒང་དྲིལ་བསྟན། རྣམ་རྟོག་ལམ་ཁྱེར་ལྟས་ངན་གཡང་དུ་ལེན༔ ཉོན་མོངས་ལམ་ཁྱེར་ཡེ་ཤེས་སུ་བསྒྱུར། ལྷ་འདྲེ་ལམ་ཁྱེར་བར་ཆད་དངོས་གྲུབ་ཏུ་ཤེས། སྡུག་བསྔལ་ལམ་ཁྱེར་བདེ་ཆེན་དུ་ཤེས། ན་ཚ་ལམ་ཁྱེར་ཕྱག་རྒྱ་ཆེན་པོར་ཤེས། འཆི་བ་ལམ་ཁྱེར་འོད་གསལ་མ་བུ་ངོ་སྤྲོད་པའོ།།
སྒོ་གསུམ་བྱེད་པ་བཅིང་བའི་གནད༔ ཅེས་པ་ནི། ལུས་ཀྱིས་ཆོས་བདུན་སོགས། ངག་སྨྲ་བཅད་རྡོར་བཟླས་སོགས་སོ། །སེམས་དྲན་པ་མངོན་དུ་བཞག་ཅིང་རྣམ་རྟོག་སྤྲོས་པ་དང་བྲལ་བར་བྱ་དགོས་ནའང་དཀའ་རྒྱུ་རེད་གསུངས། ཐོད་རྒལ་བོགས་འདོན་ལ་སོར་སྡུད་བཟང་ཚུལ་ལེགས་པར་གསུངས་ཤིང་སྦྱོར་དྲུག་ཕྱོགས་མཚོན་ཙམ་བཤད་མཛད་དེ། ལར་ཐོད་རྒལ་གྱི་སྟོང་གཟུགས་རགས། སོར་བསམ་གྱི་སྟོང་གཟུགས་ཕྲ་བའོ། །དུས་འཁོར་རྩ་རྒྱུད་ལས། སོ་སོར་སྡུད་དང་བསམ་གཏན་དང་། །སྲོག་རྩོལ་དེ་བཞིན་འཛིན་པ་དང་། །རྗེས་སུ་དྲན་དང་ཏིང་ངེ་འཛིན། །སྦྱོར་བ་ཡན་ལག་དྲུག་ཅེས་བྱ། །ཞེས་གསུངས་པ་ལྟར། བསྒྲུབ་བྱ་དེ་བཞིན་གཤེགས་པའི་གསང་གསུམ་དང་། སྒྲུབ་བྱེད་སྦྱོར་དྲུག་ཡིན་ལ། སྒྲུབ་ཚུལ་ནི། ཉིན་མོའི་རྣལ་འབྱོར་ནམ་མཁའ་དང་། མཚན་མོའི་རྣལ་འབྱོར་མུན་ཁང་ལ་བརྟེན་ནས། སྒོ་ལྔ་ཡུལ་ལ་མི་གཡེང་བར་བསྒོམས་པ་སོ་སོར་སྡུད་པ། དེ་ལས་རྟགས་བཅུའི་སྟོང་གཟུགས་མངོན་དུ་གྱུར་ནས་ཡུལ་སེམས་གཉིས་མེད་མཉམ་བཞག་ཅེས་པ་བསམ་གཏན། རོ་རྐྱང་གཡས་གཡོན་དང་སྟེང་འོག་གི་རླུང་གཅིག་ཏུ་མ་འདྲེས་པ་སྟེ། དབུ་མར་འཛུད་པ་སྲོག་རྩོལ་འཛིན་པ་དེ་བརྟན་བྱེད་འཁོར་ལོ་བཞིའི་རླུང་ལས་སུ་རུང་སྟེ་གཟུང་འཛིན་དབུ་མར་ཐིམ་པ་འཛིན་པ། ལས་དང་ཡེ་ཤེས་ཀྱི་ཕྱག་རྒྱ་གང་རུང་ལ་བརྟེན་ནས་བདེ་སྟོང་ཞི་ལྷག་གི་ཡེ་ཤེས་སྐྱེས་པ་རྗེས་དྲན། མི་འགྱུར་བའི་བདེ་ཆེན་ཡེ་ཤེས་མངོན་དུ་བྱས་པ་ཏིང་ངེ་འཛིན་ནོ། །དེའང་སོར་བསམ་གཉིས་ཀྱིས་ལུས་རྩ་དབུ་མ་སྦྱངས་ནས། སྐུ་རྡོ་རྗེ་རྣམ་པ་ཐམས་ཅད་པ་སྒྲུབ་པ་དང་སྤྲུལ་སྐུ་འགྲུབ། སྲོག་འཛིན་གཉིས་ཀྱིས་དེར་རོ་རྐྱང་གི་རླུང་འཛུད་ཅིང་། འཛིན་པ་དེ་བརྟན་པར་བྱས་པས་སྲོག་འཛིན་གྱིས་ངག་རླུང་སྦྱངས་ནས་གསུང་རྡོ་རྗེ་རྣམ་པ་ཐམས་ཅད་པ་སྒྲུབ་པ་དང་ལོངས་སྐུ་འགྲུབ། རྗེས་ཏིང་གིས་ཡིད་ཐིག་སྦྱངས་ནས་ཐུགས་རྡོ་རྗེ་རྣམ་པ་ཐམས་ཅད་པ་སྒྲུབ་པ་དང་ཆོས་སྐུ་འགྲུབ་པར་བྱེད་དོ། །གཞན་ཡང་སོར་བསམ་སྐུ་རྡོ་རྗེ་རྣལ་འབྱོར་བསྙེན་པའི་ཡན་ལག སྲོག་འཛིན་གསུང་རྡོ་རྗེ་རྣལ་འབྱོར་ཉེར་སྒྲུབ་ཀྱི་ཡན་ལག རྗེས་དྲན་ཐུགས་རྡོ་རྗེ་རྣལ་འབྱོར་སྒྲུབ་པའི་ཡན་ལག ཏིང་ངེ་འཛིན་ཡེ་ཤེས་རྡོ་རྗེའི་རྣལ་འབྱོར་སྒྲུབ་ཆེན་གྱི་ཡན་ལག སོར་བསམ་གཟུགས་སྒྲུབ་ཀྱི་ཡན་ལག སྲོག་འཛིན་སྲོག་སྒྲུབ་ཀྱི་ཡན་ལག རྗེས་དྲན་བདེ་བ་སྒྲུབ་པའི་ཡན་ལག ཏིང་འཛིན་དེ་བཞིན་ནོ། །རྡོ་རྗེ་གསུམ་གྱི་བསྙེན་སྒྲུབ་ནི། ལུས་རྩ་དག་པར་བྱེད་པ་སྐུ་རྡོ་རྗེ་བསྙེན་པའི་ཡན་ལག་ལ། ལུས་གནད་བྱེད་པ་བཅིང་བའི་རྣལ་འབྱོར་ཏུ་སོར་སྡུད། དེའི་བྱེད་ལས་འབྲས་བུ་བསམ་གཏན་གྱི་སྒོ་ནས་གཏན་ལ་དབབ་པ་དང་། ངག་རླུང་དག་པར་བྱེད་པ་གསུང་རྡོ་རྗེ་སྒྲུབ་པའི་ཡན་ལག་ལ། རྡོར་བཟླས་ཞེས་འཇུག་ལྡང་གནས་གསུམ་འབྲུ་གསུམ་གྱི་སྔགས་སུ་སྦྱར་བའི་རྣལ་འབྱོར་སྔོན་དུ་འགྲོ་བས། རྒྱུ་སྲོག་རྩོལ་དང་། དེའི་འབྲས་བུ་འབྱིན་པ། དེ་གཉིས་ཀྱི་བྱེད་ལས་ཀྱིས་སྒྲུབ་པའི་འབྲས་བུ་བཞིའི་སྒོ་ནས་གཏན་ལ་དབབ་པ་དང་། ཡིད་ཐིག་དག་བྱེད་ཐུགས་རྡོ་རྗེ་སྒྲུབ་པ་ཆེན་པོའི་ཡན་ལག འཇིག་རྟེན་པའི་ལམ་རྫོགས་པར་བསྟན་པ། རྗེས་དྲན་དབང་རབ་གཏུམ་མོ། འབྲིང་རང་ལུས། ཐ་མ་གཞན་ལུས་ལ་བརྟེན་པ་གསུམ། འཇིག་རྟེན་ལས་འདས་པའི་ལམ་རྫོགས་པར་བསྟན་པ། ཏིང་ངེ་འཛིན་དམིགས་བཅས་དང་། དམིགས་མེད་བདེ་བ་ཆེན་པོ་གཉིས་སུ་མེད་པའི་རང་རིག་བདེ་བ་ཆེན་པོ་ལ་སེམས་རྩེ་གཅིག་གནས་པས་དྭངས་མ་ཐིག་ལེ་ཕྱི་རོལ་དུ་འཕོ་རྒྱུ་ཐམས་ཅད་རྡོ་རྗེ་ནོར་བུ་ནས་ཕྱིར་འཛག་མེད་འཆིང་བ་རྣམས་ནི་གྲུབ་པའི་སློབ་དཔོན་ཆེན་པོ་ཨོ་ཌི་ཡཱ་ན་ནས་བརྒྱུད་པའི་རང་བྱུང་རྡོ་རྗེ་གསུམ་གྱི་བསྙེན་སྒྲུབ་ཅེས་གྲགས་སོ། །ལུང་ཟབ་མོའི་གདམས་ངག་གི་དཔེ་བུམ་ལ་བལྟ། བླ་མ་མཚན་ལྡན་ལ་ལྟ་བ་དང་རྟོགས་པ་འབུལ། ཉམས་རྟོགས་ཅན་གྱི་རྡོ་རྗེའི་སྤུན་གྲོགས་ལ་ཉམས་གོ་བསྡུར་བྱེད་པ་དང་། མི་རྟག་འཆི་བསམ་སོགས་གཞན་གོ་སླ། བདག་གཞན་དུ་རྟོགས་པ་སོགས། ཞེས་པའི་སོགས་ཁོངས་སུ་གཟུང་འཛིན་རྟག་ཆད་སྐྱེ་འགགས་བཅས་སོ། །བོགས་འདོན་སྐོར་སོང་ནས་ལམ་གྱི་རིམ་པ་ཡོངས་སུ་རྫོགས་པའོ།
ལམ་མཐར་ཐུག་འབྲས་བུ་གྲུབ་པའི་རྣལ་འབྱོར་དེ་ནི། རྣལ་འབྱོར་ཆེ་སྟེ་ཆེན་པོ། གཞི་ལ་འབྲས་ཆོས་ཉེར་ལྔ་ལྷུན་གྲུབ་ཏུ་བཞུགས་པ་དེ་ཉིད་ཇི་ལྟ་བ་བཞིན་མངོན་སུམ་དུ་བྱས་པ་དེའང་། ཐ་སྙད་བཏགས་པ་ཙམ་སྟེ། དོན་ལ་སྔར་གཞི་ལ་བཞུགས་པའི་འབྲས་ཆོས་ཉེར་ལྔ་དེ་ལས་ལོགས་སུ་གསར་ཐོབ་གཉིས་སུ་གྱུར་པ་མེད་ཅིང་། དོན་དེའི་ཕྱིར་གཞི་དེ་ལ་མཐར་ཕྱིན་འབྲས་བུའི་སྐབས། དེ་སྐད་ཅེས་བརྗོད་དོ། །གཞིའི་གནས་ལུགས་མངོན་དུ་གྱུར་པས་མཛད་པའི་ཕྲིན་ལས་དང་། མཛད་པར་བྱ་བའི་ཡུལ་གང་ཡང་མི་མཐུན་པའི་ཕྱོགས་འཇོམས་པ་རྡོ་རྗེ་ལྟ་བུའི་ཡོན་ཏན་སྟོབས་བཅུ་ནི། གནས་དང་གནས་མིན་རྣམ་སྨིན་ཁམས། །མོས་དང་དབང་པོ་བསམ་གཏན་དང་། །ལམ་དང་སྔོན་གནས་འཆི་འཕོ་དང་། །ཟག་པ་ཟད་མཁྱེན་སྟོབས་བཅུའོ། །འཁོར་གྱི་ནང་དུ་བག་ཚ་བའི་འཇིགས་པ་དང་བྲལ་བ་སེང་གེ་ལྟ་བུའི་ཡོན་ཏན་མི་འཇིགས་པ་བཞི་ནི། རྟོགས་དང་སྤོང་བ་ལམ་དང་གེགས། །སྟོན་ལ་མི་འཇིགས་རྣམ་པ་བཞི། །འབྱུང་བ་གཞན་དང་མ་འདྲེས་པ། ནམ་མཁའ་ལྟ་བུའི་ཡོན་ཏན་མ་འདྲེས་པ་བཅོ་བརྒྱད་ནི། དང་པོ་སྤྱོད་པས་བསྡུས་པ་དྲུག་སྟེ། འཁྲུལ་དང་ཅ་ཅོ་དྲན་པ་ཉམས། །མཉམ་བཞག་མིན་དང་འདུ་ཤེས་ཚོར། །མ་བརྟགས་བཏང་སྙོམས་མི་མངའ་བ། །སྤྱོད་པས་བསྡུས་པ་དྲུག་ཡིན་ནོ། །རྟོགས་པས་བསྡུས་པ་དྲུག་ནི། འདུན་བརྩོན་དྲན་དང་ཤེས་རབ་དང་། །རྣམ་པར་གྲོལ་དང་རྣམ་གྲོལ་གྱི། །ཡེ་ཤེས་གཟིགས་པ་རྣམ་པ་དག །མི་མངའ་རྟོགས་པས་བསྡུས་པ་དྲུག །ཕྲིན་ལས་མ་འདྲེས་པ་གསུམ་ནི། །སྐུ་གསུང་ཐུགས་ཀྱི་ལས་གསུམ་མོ། །ཡེ་ཤེས་རྗེས་འབྲང་སྤྱོད་པ་གསུམ། །ཡེ་ཤེས་མ་འདྲེས་པ་གསུམ་ནི། །འདས་དང་ད་ལྟ་མ་འོངས་པར། །ཡེ་ཤེས་གཟིགས་འཇུག་དུས་བསྡུས་གསུམ། །དེ་ལྟར་དྲུག་ཚན་གསུམ་པོ་ནི། །མ་འདྲེས་པ་ནི་བཅོ་བརྒྱད་དོ། །ཞེས་སོ། །
གདན་ཁྲིའི་སྐབས། ཆོས་སྐུ་ལ་ཡུལ་ལྟ་བ་ལ། ཡུལ་ཅན་ཡེ་ཤེས་གཉིས་མེད་སྦྱོར་བ། ལོངས་སྐུར་ཤེས་རབ་སྟོང་པ་ཉིད་དང་། ཐབས་བདེ་ཆེན་རང་མདངས་སྙིང་རྗེ་གཉིས་ཁ་སྦྱོར། སྤྲུལ་སྐུར་ཐུགས་རྗེའི་སྙིང་རྗེ་དང་། གདུལ་བྱའི་ཡུལ་རྣམས་སྟོང་ཉིད་དུ་རྟོགས་པའི་ཁ་སྦྱོར་གཉིས་སུ་མེད་པའོ། །
ལོངས་སྐུ་ལ་ཐུན་མིན་མཚན་དཔེ་ཕྱི་ནང་གསང་གསུམ་ནི། དང་པོ་ཕྱི་ལྟར་ན། མེ་ལོང་ལྟ་བུ་ལ་སོགས་པ་ཡེ་ཤེས་བཞིར་རེ་རེར་བཞི་བཞིར་ཕྱེ་བའི་ཡེ་ཤེས་བཅུ་དྲུག་གི་རྩལ་སེམས་དཔའ་བཅུ་དྲུག །དེའི་ཡུལ་ཆོས་དབྱིངས་བཅུ་དྲུག་གི་རྩལ་སེམས་མ་བཅུ་དྲུག་སྟེ་སུམ་ཅུ་རྩ་གཉིས་ཡིན། མཚན་བཟང་པོ་སུམ་ཅུ་རྩ་གཉིས་ཡིན་ལ། སེམས་དཔའ་བཅུ་དྲུག་ལ་ཡེ་ཤེས་ལྔ་ལྔའི་རྟགས་རིགས་ཀྱི་ལྷ་ལྔ་ལྔས་དབུར་བརྒྱན་པའི་ལྷ་བརྒྱད་ཅུ་ནི་དཔེ་བྱད་བརྒྱད་ཅུའོ། །སེམས་མ་བཅུ་དྲུག་ལ་དབུ་རྒྱན་མེད་དེ། ཆོས་ཀྱི་དབྱིངས་ཀྱི་ཕྱག་རྒྱར་གྱུར་པའི་ཕྱིར་རོ། །
ནང་གི་མཚན་དཔེ་ནི། སྤྱི་བོའི་རྩ་འདབ་སོ་གཉིས་ནི་མཚན་བཟང་སོ་གཉིས། མགྲིན་པའི་རྩ་འདབ་བཅུ་དྲུག་གི་སྟེང་སྙིང་གའི་རྩ་འདབ་བརྒྱད་ཟུང་བཞིར་བསྡོམས་པ་བསྣན་པས་ཉི་ཤུ། ལྟེ་བའི་རྩ་འདབ་དྲུག་ཅུ་རྩ་བཞི་ཡོད་པ་ལས་སྟོང་པའི་རྩ་བཞི་ཕྲི་བའི་དྲུག་ཅུ་བསྣན་པས་བརྒྱད་ཅུ་ནི་དཔེ་བྱད་བརྒྱད་ཅུའོ། །
གསང་བའི་མཚན་དཔེ་ལས། མཚན་བཟང་སོ་གཉིས་ནི། ཡབ་ཡུམ་སྙོམས་པར་ཞུགས་པས་ཡབ་ཀྱི་དགའ་བ་བཅུ་དྲུག་དང་། ཡུམ་གྱི་དགའ་བ་བཅུ་དྲུག་གཉིས་གཅིག་ཏུ་བསྡོམས་ནས་མཚན་བཟང་སོ་གཉིས། ཡབ་ཀྱི་དགའ་བ་བཅུ་དྲུག་པོ་རེ་རེ་ལ་ཡེ་ཤེས་ལྔ་ལྔ་རེས་བརྒྱན་པས་དཔེ་བྱད་བརྒྱད་ཅུའོ། །ཡུམ་ལ་ཡེ་ཤེས་མི་ལྡན་ཏེ་སྟོང་པའི་དབྱིངས་ཡིན་པའི་ཕྱིར་རོ། །
ཐུན་མོང་སྤྲུལ་སྐུའི་མཚན་དཔེ་ནི། དེ་ཡང་མཚན་བཟང་ནི། མངོན་རྟོགས་རྒྱན་ལས། ཕྱག་ཞབས་འཁོར་ལོའི་མཚན་དང་རུས་སྦལ་ཞབས། །ཕྱག་དང་ཞབས་སོར་དྲྭ་བས་འབྲེལ་བ་དང་། །ཕྱག་ནི་ཞབས་བཅས་འཇམ་ཞིང་གཞོན་ཤ་ཆགས། །འདི་ཡི་སྐུ་ནི་བདུན་དག་མཐོ་བ་དང་། །སོར་མོ་རིང་དང་རྟིང་ཡངས་སྐུ་ཆེ་དྲང་། །ཞབས་འབུར་མི་མངོན་སྤུ་ནི་གྱེན་དུ་ཕྱོགས། །བྱིན་པ་ཨེ་ན་ཡ་འདྲ་ཕྱག་རིང་མཛེས། །འདོམས་ཀྱི་སྦ་བ་སྦུབས་སུ་ནུབ་པའི་མཆོག །པགས་པ་གསེར་མདོག་པགས་པ་སྲབ་པ་དང་། །སྤུ་ནི་རེ་རེ་ནས་ཀྱང་གཡས་ལེགས་འཁྲུངས། །ཞལ་མཛོད་སྤུས་བརྒྱན་རོ་སྟོད་སེང་གེ་འདྲ། །འདི་ཡི་དཔུང་པའི་མགོ་ཟླུམ་ཐལ་གོང་རྒྱས། །འདི་ལ་རོ་མི་ཞིམ་པའང་རོ་མཆོག་སྣང་། །སྐུ་ནི་ནྱ་གྲོ་དྷ་ལྟར་ཆུ་ཞེང་གབ། །གཙུག་ཏོར་དབུར་ལྡན་ལྗགས་རིང་མཛེས་པ་དང་། །ཚངས་དབྱངས་འགྲམ་པ་སེང་གེ་འདྲ་དང་ཚེམས། །ཤིན་ཏུ་དཀར་དང་ཚད་མཉམ་ཐགས་བཟང་དང་། །གྲངས་ནི་བཞི་བཅུ་ཐམ་པ་ཚང་བ་དང་། །སྤྱན་ནི་མཐོན་མཐིང་སྤྱན་རྫི་བ་མཆོག་གི །འདྲ་བ་འདི་དག་སུམ་ཅུ་རྩ་གཉིས་མཚན། །ཞེས་སོ། །
དཔེ་བྱད་བརྒྱད་ཅུ་ནི། དེ་ཉིད་ལས། ཐུབ་པའི་སེན་མོ་ཟངས་མདོག་དང་། །མདོག་སྣུམ་མཐོ་དང་སོར་མོ་རྣམས། །ཟླུམ་རྒྱས་བྱིན་གྱིས་ཕྲ་བ་དང་། །རྩ་མི་མངོན་དང་མདུད་པ་མེད། །ལོང་བུ་མི་མངོན་ཞབས་མཉམ་དང་། །སེང་གེ་གླང་ཆེན་བྱ་དང་ནི། །ཁྱུ་མཆོག་སྟབས་གཤེགས་གཡས་ཕྱོགས་དང་། །མཛེས་གཤེགས་དྲང་དང་འཁྲིལ་བག་ཆགས། །བྱི་དོར་བྱས་འདྲ་རིམ་པར་འཚམས། །གཙང་དང་འཇམ་དང་དག་པའི་སྐུ། །མཚན་ནི་ཡོངས་སུ་རྫོགས་པ་དང་། །སྐུ་ཡི་ཁོ་ལག་ཡངས་ཤིང་བཟང་། །གོམས་སྙོམ་པ་དང་སྤྱན་གཉིས་ནི། །དག་དང་གཞོན་ཤ་ཅན་ཉིད་དང་། །སྐུ་ཞུམ་མེད་དང་རྒྱས་པ་དང་། །ཤིན་ཏུ་གྲིམས་པའི་སྐུ་ཉིད་དང་། །ཡན་ལག་ཤིན་ཏུ་རྣམ་འབྱེས་དང་། །གཟིགས་པ་སྒྲིབ་མེད་དག་པ་དང་། །དཀུ་ཟླུམ་སྐབས་ཕྱེད་མ་རྙོངས་དང་། །ཕྱང་ངེ་བ་དང་ལྟེ་བ་ནི། །ཟབ་དང་གཡས་ཕྱོགས་འཁྱིལ་བ་དང་། །ཀུན་ནས་ལྟ་ན་སྡུག་པ་དང་། །ཀུན་སྤྱོད་གཙང་དང་སྐུ་ལ་ནི། །སྨེ་བ་གནག་བག་མེད་པ་དང་། །ཕྱག་ནི་ཤིང་བལ་ལྟར་འཇམ་དང་། །ཕྱག་རིས་མདངས་ཡོད་ཟབ་རིང་དང་། །ཞལ་ནི་ཧ་ཅང་མི་རིང་དང་། །མཆུ་ནི་བིམྦ་ལྟར་དམར་དང་། །ལྗགས་མཉེན་པ་དང་སྲབ་པ་དང་། །དམར་དང་འབྲུག་གི་སྒྲ་ཉིད་དང་། །གསུང་མཉེན་འཇམ་དང་མཆེ་བ་ཟླུམ། །རྣོ་དང་དཀར་དང་མཉམ་པ་དང་། །བྱིན་གྱིས་ཕྲ་དང་ཤངས་མཐོ་དང་། །མཆོག་ཏུ་དག་པ་དག་དང་ནི། །སྤྱན་ཡངས་པ་དང་རྫི་མ་སྟུག །པད་མའི་འདབ་མ་འདྲ་བ་དང་། །སྨིན་ཚུགས་རིང་དང་འཇམ་པ་དང་། །སྣུམ་དང་སྤུ་ནི་མཉམ་པ་དང་། །ཕྱག་རིང་རྒྱས་དང་སྙན་མཉམ་དང་། །ཉམས་པ་རྣམ་པར་སྤང་བ་དང་། །དཔྲལ་བ་ལེགས་པར་འབྱེས་པ་དང་། །དཔྱེས་ཆེ་བ་དང་དབུ་རྒྱས་དང་། །དབུ་སྐྲ་བུང་བ་ལྟར་གནག་དང་། །སྟུག་དང་འཇམ་དང་མ་འཛིངས་དང་། །མི་ཤོར་དྲི་ཞིམ་སྐྱེས་བུ་ཡི། །ཡིད་ནི་འཕྲོག་པར་བྱེད་པ་དང་། །དཔལ་གྱི་བེའུ་བཀྲ་ཤིས་ནི། །གཡུང་དྲུང་འཁྱིལ་བས་བརྒྱན་པ་སྟེ། །སངས་རྒྱས་དཔེ་བྱད་བཟང་པོར་བཞེད། །ཅེས་སོ། །ལྷ་འདྲེ་བཀའི་ཐང་ཡིག་ལས། རྒྱ་གར་མཛད་པ་བཅུ་གཅིག་གཞན་དུ་ཤེས༔ ཞེས་གསུངས་པ་དངོས་ནི་མ་རྙེད། ཕྱོགས་མཐུན་བཀོད་པ་ན། རཏ་གླིང་གིས་གསུངས་པའི་རྣམ་ཐར་མཛད་པ་བཅུ་གཅིག་ལྟར་ན། རྒྱལ་སྲས་མཛད་ཚུལ་བསྟན། ཞེས་པ་ནས། ཆོས་འཁོར་བསྐོར་བར་མཛད། ཅེས་པའི་བར་ལྟར་རོ། །
བོད་དུ་གྲགས་པའི་མཛད་པ་བཅུ་གཅིག་ལ༔
འགྲོ་དྲུག་དོན་མཛད་བརྒྱད་ལྔ་ཆེ་བ་མཛད༔
ལྷ་འདྲེ་བཏུལ་མཛད་གཙུག་ལག་ཁང་བཞེངས་མཛད༔
མདོ་རྒྱུད་བསྒྱུར་མཛད་ཕྲིན་ལས་རྣམ་བཞི་མཛད༔
སྦྱོར་སྒྲོལ་གཉིས་མཛད་མནན་བསྲེག་འཕང་གསུམ་མཛད༔
དུས་བཞི་མཁྱེན་མཛད་བསྟན་ཞབས་གཏེར་སྐྱོང་མཛད༔
རྒྱ་བོད་དྲིན་ཆེན་གང་ལ་གང་འདུལ་མཛད༔
མཛད་པ་བརྒྱ་རྩ་སོགས་ནི། རྣམ་ཐར་དོན་བསྡུས་ཨུ་དུམ་ཝ་རའི་འཕྲེང་མཛེས་ལས། ངོ་མཚར་ཁྱད་འཕགས་བདེ་ཆེན་ཞིང་ཁམས་སུ། །འོད་དཔག་མེད་མགོན་ཐོད་ཕྲེང་རིགས་ལྔར་སྤྲུལ། །ཞེས་པ་ནས། དབྱངས་ཅན་སྤྲུལ་པས་མོས་གུས་གདུང་དབྱངས་བཅས། །རྣམ་ཐར་རྒྱ་མཚོའི་བཀའ་བསྡུ་མཐར་ཕྱིན་ནས། །ཕྲིན་ལས་ལྷག་པར་སྤེལ། ཞེས་པའི་བར་ལྟར་རོ།།
མཇུག་གི་དོན་ལ། ནམ་ཞིག་གི་ཚེ་སོགས་ནི། དག་པའི་འཁོར་རྣམས་མགྲིན་གཅིག་ཏུ་གདམས་པ་འཛིན་སྐྱོང་སྤེལ་གསུམ་ཇི་ལྟར་བྱ་བ་ཞུས་པ་ནི། དུས་ནམ་ཞིག་གི་ཚེ་བདག་ཅག་རྗེ་འབངས་གྲོགས་བཅས་ཀུན་ཀྱང་གསུང་གིས་གྲོས་མ་བྱས་པར་ཐུགས་ཀྱི་དགོངས་པ་གཅིག་ཏུ་མཐུན་པར་མཧཱ་གུ་རུ་རིན་པོ་ཆེའི་སྤྱན་སྔར་ཕྱིན་ཏེ༔ གུས་པའི་ལྷ་ཕྱག་དགུ་ཕྲུགས་སུ་བཙལ་ཏེ་མགྲིན་གཅིག་ཏུ་གསོལ་བ་བཏབས་པ་ནི༔ ཨེ་མ་ཞེས་པ་ངོ་མཚར་ཆེ་སྟེ་མཧཱ་གུ་རུ་རིན་པོ་ཆེ༔ ཁྱེད་ཉིད་ལྟ་བུ་ནི་ཕྱོགས་དུས་སངས་རྒྱས་ཐམས་ཅད་དང་༔ ངོ་བོ་དབྱེར་མེད་པ་དཀྱིལ་འཁོར་རབ་འབྱམས་ཀུན་གྱི་གཙོ་མཆོག་རིགས་བདག་ཀུན་ཏུ་འཆང་བ་ཉིད་དུ་ལགས་ན༔ སྤྱིར་མི་མཇེད་འཛམ་གླིང་བྱེ་བ་ཕྲག་བརྒྱ་དང་༔ དེ་ལས་ཀྱང་ཁྱད་པར་གངས་ཅན་བོད་ཀྱི་ཡུལ་འདིར༔ སངས་རྒྱས་སྤྱི་དང་བྱེ་བྲག་ཤཱཀྱ་ཐུབ་པ་ལས་ཀྱང་ལྷག་པ་ཡི༔ མི་དང་མི་མིན་ལ་བཀའ་དྲིན་དང་གང་འདུལ་མཛད་པ་བསམ་གྱིས་མི་ཁྱབ༔ ཡང་སྒོས་བྱེ་བྲག་བདག་ཅག་རྗེ་མངའ་བདག་ཡབ་སྲས་དང་འབངས་བཻ་རོ་དང་གྲོགས་མཚོ་རྒྱལ་རྣམས་ལ༔ རིམ་པ་བཞིན་སྣོད་ལྡན་དང་སྐལ་ལྡན་དང་མཚན་ལྡན་དུ༔ བསླུ་མེད་རྡོ་རྗེའི་གསུང་གིས་རྗེས་སུ་གནང་ཞིང་༔ ཐུགས་ཤིན་ཏུ་དགྱེས་པའི་སྐུ་ཡི་གཟི་མདངས་ཕྱུངས་ཏེ༔ སྔོན་ཆད་ཚིག་དོན་ཟབ་ཅིང་རྒྱ་ཆེ་བའི༔ གདམས་ངག་མང་ཚིག་གིས་མཚོན་པ་བྱེ་བ་ཕྲག་བརྒྱའི་གཞུང་སྟེ་སྤྱི་དང་བྱེ་བྲག་ཐུགས་སྒྲུབ་བྱེ་བ་ཕྲག་བརྒྱ་སོགས་ཇི་སྙེད་གསུངས་པའི་སྙིང་པོའི་ཕུལ་དུ་གྱུར་པ་རྒྱུ་མཚན་ཉིད་དང་། འབྲས་བུ་སྔགས་ཀྱི་ལམ་མཆོག་ཀུན་ཡོངས་སུ་རྫོགས་པ༔ སྔོན་མ་བྱུང་ཞིང་ཕྱིས་འབྱུང་བར་དཀའ་བའི་ཆོས་ཀྱི་དྭངས་བཅུད༔ བདག་ཅག་རྗེ་འབངས་རྣམས་ཀྱི་ཐར་པའི་སྲོག་འཚོ་སྙིང་གི་ཟུངས་སུ་བསྩལ་པ་བཀའ་དྲིན་ཤིན་ཏུ་ཆེ་བ་ལགས་ན༔ ཕྱོགས་བཅུ་དུས་བཞིའི་བདེ་བར་གཤེགས་པ་སྲས་དང་བཅས་པ་ཐམས་ཅད་ཀྱི༔ ཐུགས་ཀྱི་དགོངས་ཉམས་གསང་བའི་ཆོས་ཀྱི་ཡང་ཞུན་འདི་ཉིད། དུས་ད་ལྟ་སྤེལ་ལམ་མ་འོངས་གདུལ་བྱའི་དོན་ཆེད་གཏེར་དུ་སྦ༔ ཟབ་ཆོས་འདི་ལ་བརྟེན་པའི་འགྲོ་དོན་དང་གདུལ་བྱ་ཇི་ལྟ་བུར་འབྱུང་བའི་ཚུལ་རྣམས་འདས་མ་འོངས་ད་ལྟ་དུས་གསུམ་ཀུན་ཏུ་སྒྲིབ་མེད་མངོན་སུམ་གཟིགས་པ་ཡི༔ མཧཱ་གུ་རུ་པདྨས་བཀའ་སྩལ་ཏུ་གསོལ༔ ཞེས་འཁོར་གྱིས་གསོལ་བ་བཏབ་པ་ན༔ ལན་དུ་གུ་རུ་རིན་པོ་ཆེས། རྣམ་ཐར་མདོར་བསྡུས་པས་ཐོག་དྲངས་པ་ནི། དར་ཅིག་གུ་རུ་ཉིད་དགོངས་པ་མི་གཡོ་བའི་མཉམ་བཞག་གི་ཏིང་ངེ་འཛིན་ལ་བཞུགས་ཏེ༔ དེ་ལས་བཞེངས་པ་ན་འདི་སྐད་ཅེས་རྡོ་རྗེའི་གསུང་གིས་བཀའ་སྩལ་ཏོ༔ ཉོན་ཅིག་སྔོན་དུ་གསུངས་ནས་སྣོད་ལྡན་འདིར་འདུས་པའི་ཚོགས་རྣམས། ཆེ་བའི་བདག་ཉིད་ཆེན་པོ་པདྨ་འབྱུང་གནས་ང་ནི༔ ཡེ་གདོད་མ་ནས་མ་འཁྲུལ་པ་རང་བྱུང་རིག་པའི་གཤིས་ཐོག་ཏུ་གྲོལ་བ་འོག་མིན་ཞིང་། འཁོར་འདས་སྤྱི་མེས་ཀུན་བཟང་ཐོག་མའི་མགོན་པོར་རྫོགས་སངས་རྒྱས་པ། ཆོས་སྐུ་དེའི་ངང་ལས་མ་གཡོས་བཞིན་དུ་ཡེ་ཤེས་ལྔ་ལྡན་འོད་ཀྱི་ལུས་ཅན་དེ་ཉིད་སངས་རྒྱས་རང་སྣང་སྒྲིབ་པ་ཀུན་ལས་རྣམ་པར་གྲོལ་བའི་ལྷུན་གྲུབ་སྟུག་པོ་བཀོད་པའི་ཞིང་ཁམས་སུ། ཀུན་རྫོབ་འཁྲུལ་པའི་དུས་གསུམ་བྲལ་བ་དུས་མེད་བསམ་མི་ཁྱབ་པ་རྟག་པ་རྒྱུན་གྱི་འཁོར་ལོ་ཡི༔ དུས་ལ་ངེས་པ་ལྔ་ལྡན་ལོངས་སྤྱོད་རྫོགས་སྐུ་ཐེག་པ་ཆེན་པོའི་ཆོས་ལ་རང་དབང་འབྱོར་བ་དང་། གཞན་ཡང་ཞིང་ཁམས་རབ་འབྱམས་རྒྱ་མཚོར་གདུལ་བྱའི་དབང་པོའི་ཡུལ་དང་ཉེ་བར་འཚམས་པ༔ ཁ་ཅིག་སྣང་ངོར་ཆགས་བྲལ་རང་བྱུང་མཆོག་གི་སྤྲུལ་པའི་སྐུ་དང་༔ ལ་ལའི་སྣང་ངོར་གླིང་བཞིར་དབང་བསྒྱུར་འཁོར་ལོས་བསྒྱུར་བའི་ཚུལ་དང་༔ ལ་ལའི་སྣང་ངོར་བྱང་ཆུབ་སེམས་དཔའ་སེམས་དཔའ་ཆེན་པོ་དང་༔ དེ་ལ་སོགས་པ་བསམ་གྱིས་མི་ཁྱབ་པ་དུ་མར་སྣང་བའི་ཚེ་ན༔ སྤྱིར་མཛད་པའི་ཆོ་འཕྲུལ་མཐའ་ཡས་པ་ནི། མི་མཇེད་འཇིག་རྟེན་འཛམ་གླིང་བྱེ་བ་ཕྲག་འདི་རུའང་༔ ཚེ་དང་ལྟ་བ་སོགས་སྙིགས་མ་ལྔ་བདོ་བའི་དུས་ཀྱི་མཐར་ཐུག་སྐབས། ཆགས་སོགས་ཉོན་མོངས་ཤུགས་དྲག་ལ་གཉེན་པོ་སྟོབས་ཞན་ཅིང་རྩོལ་བཅས་རྒྱུ་མཚན་ཉིད་ཐེག་པས་གདུལ་བར་དཀའ་བའི་ཚེ་ན༔ ལྷོ་ནུབ་དྷ་ན་ཀོ་ཥ་སྟེ་ནོར་གྱི་མཛོད་ཅེས་གྲགས་པའི་པདྨ་གེ་སར་མེ་ཏོག་ཨུ་དུམ་ཝ་རའི་ཚལ་ཆེན་རྒྱས་པའི་མཚོ་གླིང་དུ༔ མཚན་ནི་སྐུ་མཚོ་ལས་སྐྱེས་པ་སྐྱེ་འཆི་འགྱུར་བ་མེད་པ་རྡོ་རྗེ་འཆང་ཆེན་པོ། དེའང་གདུལ་བྱའི་སྣང་ངོར་མཐོང་ཚུལ་སྣ་ཚོགས་པར་བརྫུས་སྐྱེས་དང་གློ་བུར་ཐོག་བབས་ཀྱི་ཚུལ་དང་མངལ་སྐྱེས་རྒྱལ་སྲས་ཀྱི་སྐུར་བསྟན་པ་ཉིད་དུ༔ རང་བྱུང་ལྷུན་གྲུབ་མཆོག་གི་སྤྲུལ་པའི་སྐུ་རུ་བསྟན་ཅིིང་འགྲོ་བའི་དོན་དུ་འོང་བ་ཡིན་ནོ། །དེས་བླ་མ་སྐུ་གསུམ་སྤྱིར་བསྟན་ནས། བླ་མ་དྲག་པོའི་སྐུར་བཞེངས་པ་ནི། བདུད་དང་རུ་ཏྲ་གཤིན་རྗེ་སྲིན་པོ་སོགས་ཞི་བས་མི་འདུལ་བ་གདུག་པའི་དཔུང་ཚོགས་རྣམས་ཚར་གཅོད་རྗེས་སུ་འཛིན་མཛད་གསང་མཚན་རྡོ་རྗེ་དྲག་པོ་རྩལ་ཞེས་གྲགས་ཤིང་། ངོ་བོ་ཆོས་ཀྱི་དབྱིངས་སོགས་ཡེ་ཤེས་ལྔའི་རང་རྩལ་ཧཱུྃ་ལྔའི་རང་སྒྲ་སྒྲོགས་པའི་རྣམ་པ། སྣང་ཆར་གྲགས་སྟོང་རྡོ་རྗེའི་གླུ་དབྱངས་ཟད་མི་ཤེས་པའི་བདག་ཉིད་ཅན༔ སར་གནས་རིག་འཛིན་རྣམས་དང་ཡེ་ཤེས་ལས་དང་འཇིག་རྟེན་སོགས་དཔའ་བོ་བཛྲ་ཀིང་ཀ་ར་དང་། དཔའ་མོ་བཛྲ་ཌཱ་ཀཱིའམ་རྡོ་རྗེ་མཁའ་འགྲོ་སོགས་རིགས་ཀྱི་གཙོ་བོའི་སྐུར་བཞེངས་པའོ༔ བླ་མ་ཞི་བའི་ཚུལ་བསྟན་པ་ནི། ཐོག་མར་སྐུ་འཁྲུངས་ཡུལ་འཕགས་ཡུལ་ནུབ་ཕྱོགས་ཨོ་རྒྱན་མཁའ་འགྲོའི་ཡུལ་དང་ཡུལ་དབུས་སངས་རྒྱས་བྱོན་པའི་གནས་མཆོག་རྒྱ་གར་རྡོ་རྗེ་གདན་སོགས་ཡུལ་ཆེན་ཡུལ་ཕྲན་ཀུན་ཏུ་བྱོན་ཏེ། སངས་རྒྱས་ཀྱི་བསྟན་པ་ལ་ལམ་རིམ་གྱིས་ཞུགས་པའི་ཚུལ་མཛད་དེ། མཚུངས་མེད་ཐུབ་དབང་གི་རྒྱལ་ཚབ་སངས་རྒྱས་གཉིས་པ་དགེ་སློང་ཤཱཀྱ་སེངྒེ་དང་། སྔགས་ཀྱི་སྟོན་པ་འཆི་མེད་པདྨ་སཾ་བྷ་ཝའམ། པདྨ་འབྱུང་གནས་སོགས་མཚན་དང་སྐུ་ཡི་རྣམ་གྲངས་དང་། རྣམ་ཐར་སྟོང་ཕྲག་བཅུ་དང་བརྒྱ་ཕྲག་དགུ་ལ་སོགས་པ་བསམ་ལས་འདས་སོ༔ བྱེ་བྲག་གངས་ཅན་བོད་ཀྱི་ཡུལ་དུ་སངས་རྒྱས་ཀྱི་མཛད་པ་བསམ་ཡས་རབ་འབྱམས་སུ་བསྟན་པའི་ཚུལ་ནི། གདུལ་དཀའི་མི་དང་མི་མིན་ཚོགས་རྣམས་སེམས་སྤ་བཀོང་ཞིང་། ཕྱི་ནང་བར་ཆད་དང་འབྱུང་པོ་ཆེ་ཕྲ་དམ་ལ་གཟིར་བའི་སླད་དུ། སྣང་སྲིད་ཐམས་ཅད་ཟིལ་གྱིས་གནོན་པའི་བདག་ཉིད་ཆེན་པོ་རྒྱལ་དབང་པདྨ་ཐོད་ཕྲེང་རྩལ༔ ཞེས་གྲགས་པ་ཉིད་བོད་ཀྱི་ཡུལ་དུ་ལྷག་པར་སྣང་ངོ་། །མདོར་བསྡུ་ན། གདུལ་བྱའི་གང་ཟག་དབང་པོ་མཆོག་དམན་དང་༔ དེ་དང་མཐུན་པར་འདུལ་བྱེད་ཀྱི་སྟོན་པ་སྐུ་གསུམ་ཞི་ཆགས་དྲག་པོའི་རྣམ་རོལ་གྱིས་འདུལ་ཐབས་མ་ངེས་པ་སོགས་འདུལ་བ་བཞིན་འདོད་རྒུར་དབང་བསྒྱུར་བའི་ཆོ་འཕྲུལ་གྱི་རོལ་པས་འགྲོ་བ་འདུལ་བའི་ཞི་སོགས་ཕྲིན་ལས་སྣ་ཚོགས་བསམ་གྱིས་མི་ཁྱབ་ཅིང་། ཁྱད་པར་གངས་ཅན་བོད་ཀྱི་ཡུལ་འདིར༔ ཅིའི་ཕྱིར་ཞེ་ན། སྔོན་མོན་ཕྲུག་སྤུན་བཞིའི་དུས་ནས་འབྲེལ་བའི་སྨོན་ལམ་མཐུ་བཙན་པས༔ ཆོས་ཀྱི་རྒྱལ་པོ་ཆེན་པོ་ཁྲི་སྲོང་ལྡེའུ་བཙན་གྱིས། རབ་ཏུ་གུས་པས་སྤྱན་དྲངས་ནས་འདོད་དོན་གསོལ་བ་བཏབ་པ་ལྟར༔ བོད་ཁམས་མཐའ་དབུས་ཐམས་ཅད་ཞབས་ཀྱིས་བཅགས༔ ལྷ་སྲིན་སྡེ་བརྒྱད་གདུག་པ་ཅན་གྱི་རྩུབ་འགྱུར་ཅན་ཐམས་ཅད་རྫུ་འཕྲུལ་གྱིས་བཏུལ༔ བསམ་ཡས་ཀྱི་ཕྱི་ནང་གི་གཙུག་ལག་མཐར་ལེགས་པར་ཕྱིན་ཅིང་༔ བཀྲ་ཤིས་པའི་ལྷག་པར་རབ་ཏུ་གནས་པའི་མེ་ཏོག་འཐོར་ཞིང་རྒྱ་ཆོས་མ་ལུས་བོད་དུ་བསྒྱུར་བ་དང་། ཁྱད་པར་རྒྱ་ཆེ་བའི་མདོ་སྡེ་སྣོད་གསུམ་དང་། སྔགས་རྒྱུད་སྡེ་ཕྱི་ནང་འབྱམས་ཀླས་པ་དང་༔ ཟབ་པའི་མན་ངག་གི་སྙིང་པོ་བཀའ་དགོངས་ཕུར་གསུམ། བླ་རྫོགས་ཐུགས་གསུམ་ལ་སོགས་པ་རྣམས་ཀྱང་། ཡུན་སྐད་ཅིག་རེ་རེ་ལ་ཡང་བསྐལ་པར་བསྒྱུར་བའི་རྫུ་འཕྲུལ་གྱིས༔ སྨིན་གྲོལ་ཆོས་ཀྱི་འཁོར་ལོ་གྲངས་མེད་པ་བསྐོར༔ གནས་ཆེན་པོ་བོད་ཀྱི་གངས་ཆེན་བཞི། བྲག་ཕུག་ཆེན་པོ་བརྒྱད། གྲགས་པའི་མཚོ་ཆེན་བཞི་སྟེ། དེ་གསུམ་གཙོ་བོར་གྱུར་པ་རྣམས༔ གསང་བ་གསུམ་གྱིས་བྱིན་གྱིས་བརླབས་ཤིང་ཟབ་གཏེར་དུ་མ་སྦས་ཏེ། ད་ལྟར་བཞུགས་པ་དང་ཕྱི་རབས་འབྱུང་འགྱུར་གྱི༔ བོད་ཀྱི་འགྲོ་བ་ལ་བཀའ་དྲིན་ཆེ་བར་བྱས་སོ༔ ཁྱད་པར་བདུད་འཇོམས་དྲག་པོ་རྩལ་གྱི་སྐུར་བཞེངས་ནས་ཟབ་རྒུའི་གདམས་བཅུད་ཡེ་ཤེས་སྙིང་པོ་ལམ་འབྲས་བུ་དང་བཅས་པའི་ཆོས་སྐོར་མ་འོངས་གདུལ་བྱའི་དོན་དུ་ཟབ་མོའི་གཏེར་དུ་སྦ་བར་གདམས་པ་ནི༔ དེ་ལས་ཀྱང་བྱེ་བྲག་གཟུགས་ཅན་ཕྱི་དང་། གཟུགས་མེད་ནང་གི་བདུད་སྡེའི་དཔུང་ཚོགས་རྣམས་འཇོམས་བྱེད་གུ་རུ་རྡོ་རྗེ་དྲག་པོ་རྩལ་ཉིད། ནག་ཕྱོགས་རྣམས་ཀྱི་གཉེན་པོ་སྟོབས་ཀྱི་ལྷའི་སྐུར་བཞེངས་ནས༔ དེའི་སྨིན་གྲོལ་བསྐྱེད་རྫོགས་ཡན་ལག་མཐའ་རྒྱས་ལས་ཚོགས་དང་བཅས་པ་གདམས་པར་མཛད་པའི་ཆོས་སྐོར་དེ་རྣམས་ལས་ཀྱང་ཕུལ་དུ་བྱུང་བ༔ བསྐྱེད་རྫོགས་རྫོགས་པ་ཆེན་པོ་མཆོག་ཐུན་གྱི་ལས་ཚོགས་རབ་འབྱམས་ཐམས་ཅད་ཀྱི་རྒྱབ་ཆོས་སུ་བྱོན་པའི་ཡི་གེ་དམར་ཁྲིད་ཀྱི་བྱང་བུ་མན་ངག་ཀུན་གྱི་གནད་བསྡུས་པ༔ མཚན་ཡེ་ཤེས་སྙིང་པོར་གྲགས་པའི་མདོ་སྔགས་ལམ་འབྲས་བུ་དང་བཅས་པ། པདྨ་བདག་གིས་འདས་མ་འོངས་ད་ལྟའི་དུས་རྣམས་ཤེས་ཤིང་མཁྱེན་པས༔ ད་ལྟ་ཟབ་ཆོས་འདི་སྤེལ་བའི་གནས་མེད་ཀྱི༔ རྗེ་འབངས་རང་རང་གིས་ཉམས་སུ་ལེན་པ་དང་། ལས་དང་སྐལ་བ་དང་ལྡན་པ་གཞན་ལ་རྒྱས་བསྡུས་ཅི་རིགས་པར་སྟོན་ཅིག ནམ་ཞིག་གི་ཚེ་རང་བྱུང་རྫུས་སྐྱེས་པདྨ་ཀཱ་ར་བདག་ཉིད་སྲིན་པོའི་གདུལ་བྱ་རྣམས་འདུལ་བའི་ཕྱིར༔ ཆོ་འཕྲུལ་གྱི་རོལ་པ་ཆེན་པོ་བསམ་གྱིས་མི་ཁྱབ་པ་དང་བཅས་ཏེ་གཤེགས་པའི་རྗེས་ནས་ཀྱང་༔ ལོ་སྐོར་གཅིག་གི་མཐར་སོན་པའི་ཚེ་ན༔ གཏེར་གནས་འཆོལ་བའི་ཁྲོ་རྒྱལ་རྡོ་རྗེ་གྲོ་ལོད་མཆོག་གི་སྐུར་བསྟན་ཏེ། གཅིག་ལས་དུ་མར་འཕྲུལ་པའི་ཚུལ་གྱིས་དམ་སྲི་གདུག་པ་ཅན་བཏུལ་བའི་གནས་སྟག་ཚང་མིང་ཅན་བཅུ་གསུམ་ཡོད་པའི་ཡ་གྱལ་མདོ་ཁམས་འབྲི་ཟླ་ཟལ་མོ་སྒང་གི་རྒྱུད་སྦས་གནས་ཆེན་པོ་རྡོ་རྗེ་ཟིལ་ཁྲོམ་གྱི་འདབས་ཞོལ་རོང་མེ་དཀར་མོ་སྟག་ཚང་གི་གནས་ཀྱི་བཞུགས་ཚུལ་ཆེ་བརྗོད་ཕན་ཡོན་དང་བཅས་པ་ནི། བདག་ཉིད་ཀུན་བཟང་ཆེ་མཆོག་པདྨ་ཐོད་ཕྲེང་གི༔ ཀུན་གཞིའི་རྣམ་ཤེས་སོགས་ཚོགས་བརྒྱད་དག་པའི་རང་གདངས་ལས་ཤར་བའི་མེ་ལོང་སོགས་ཡེ་ཤེས་ལྔ་དང་། དེ་སྟེང་ཀློང་གྱུར་དབྱིངས་གྲོལ་མཐའ་གྲོལ་འདའ་ཀ་བཅས་རྣམ་པ་བརྒྱད་ཀྱི་སྐུར་བསྟན་པ་པདྨ་འབྱུང་གནས་སོགས་སྤྲུལ་པའི་མཚན་མཆོག་རྣམ་བརྒྱད་ལས༔ ཀུན་གཞིའི་རྣམ་ཤེས་མེ་ལོང་ཡེ་ཤེས་པདྨ་འབྱུང་གནས། ལྕེའི་རྣམ་ཤེས་མཉམ་ཉིད་ཡེ་ཤེས་བློ་ལྡན་མཆོག་སྲེད། ཡིད་ཀྱི་རྣམ་ཤེས་སོར་རྟོག་ཡེ་ཤེས་པདྨ་རྒྱལ་པོ། ལུས་ཀྱི་རྣམ་ཤེས་བྱ་གྲུབ་ཡེ་ཤེས་ཤཱཀྱ་སེང་གེ༔ སྣའི་རྣམ་ཤེས་འདའ་ཀ་ཡེ་ཤེས་པདྨ་སཾ་བྷ༔ མིག་གི་རྣམ་ཤེས་ཀློང་གྱུར་ཡེ་ཤེས་ཉི་མ་འོད་ཟེར། རྣ་བའི་རྣམ་ཤེས་དབྱིངས་གྲོལ་ཡེ་ཤེས་སེང་གེ་སྒྲ་སྒྲོགས། ཉོན་ཡིད་རྣམ་ཤེས་མཐའ་གྲོལ་ཡེ་ཤེས་རྡོ་རྗེ་གྲོ་ལོད། སེང་སྒྲོགས་དང་ཤཱཀ་སེང་གཉིས་ལ་དཔྱད་པ་སྣང་། ཤཱཀ་སེང་དང་པད་སཾ་གཉིས་ལ་ལུས་དང་སྣའི་རྣམ་ཤེས་གོ་ལྡོག་ཡོད། དག་པའི་ཀུན་གཞི་ཀུན་ཁྱབ་ཆོས་དབྱིངས་ཡེ་ཤེས་རིགས་འདུས་གུ་རུ་མཚོ་སྐྱེས་རྡོ་རྗེ་འཆང་ཆེན་པོའོ། །མཐའ་གྲོལ་ཡེ་ཤེས་ཧེ་རུ་ཀ་ཡི་སྐུར་བསྟན་པ་འཆོལ་བའི་ཁྲོ་རྒྱལ་ཆེན་པོ་ནི༔ དཔལ་ཆེན་བླ་མ་དྲག་པོ་རྡོ་རྗེ་གྲོ་ལོད་ཀྱིས༔ མི་དང་མི་མིན་དམ་སྲི་གདུག་པ་ཅན་ཀུན་འདུལ་བའི་ཕྱིར༔ གང་འདུལ་རོལ་པའི་ཆོ་འཕྲུལ་སྣ་ཚོགས་བསྟན་པའི་གནས་མཆོག་སྟག་ཚང་མིང་ཅན་ནི། སྤ་གྲོ་སྟག་ཚང་། འོན་ཕུ་སྟག་ཚང་། ཙཱ་རིའི་མོན་སྟག་ཚང་། གཞན་ཡང་ཀོང་གནས་སྟག་ཚང་། སྨར་ཁམས་སུ་གཙང་ཤེས་རྡོ་རྗེ་གྲོ་ལོད་བཞུགས་པར་སྟག་ཚང་གཅིག་བཅས་ཡོད་པ་ལས། གཞན་རིམ་རྟོགས་དགོས་རྒྱུ་དང་། ཡང་སྡེ་དགེའི་ཕྱོགས་སུ་རྡོ་བྲག་དགོན་དུ་བྱང་མེ་ལོང་སྟག་ཚང་ཟེར་བ་སོགས་བཅུ་གསུམ་ཡོད་པ་ལས། ཤར་ཕྱོགས་མདོ་ཁམས་སྒང་དྲུག་ལས་གུ་རུ་རིན་པོ་ཆེ་བྱོན་ནས་སྒྲུབ་པ་མཛད་ཅིང་། ཟབ་གཏེར་སྦས་པ་སོགས་ས་ཚིགས་དང་ཆོས་ཚིགས་གཉིས་ཀའི་ཡུལ་གྱི་དབུས་སུ་བཏགས་པ། འབྲི་ཟླ་ཟལ་མོ་སྒང་གི་རྒྱུད་དུ་གཏོགས་པ་སྦས་པའི་ཡུལ་གྱི་གནས་ཆེན། བསིལ་ལྡན་གངས་ཀྱི་རི་བོས་ཡོངས་སུ་བསྐོར་བའི་ཟིལ་ཁྲོམ་རྡོ་རྗེ་གཡུང་དྲུང་གི་འདབས་ཞོལ། རང་བྱུང་ལྷུན་གྲུབ་བཀྲ་ཤིས་ཤེལ་གྱི་ཕུག་པའི་བྱང་ངོས། བོད་ཁམས་ལ་བཀྲ་ཤིས་དགེ་མཚན་འབྱུང་བའི་གནས་མཆོག རིན་ཆེན་ཆུ་མིག་དཀར་མོ་ཡོད་པའི་མགོ་དེར། རྒྱ་སྟག་དང་དམུ་སྟག་གི་ཟླས་དབྱེ་བའི། སྔར་དམུ་སྟག་མི་མང་པོ་ཟ་བ་དེ་འཆོལ་བའི་ཁྲོ་རྒྱལ་རྡོ་རྗེ་གྲོ་ལོད་ཀྱིས་བཏུལ་བའི་འགྲམ་རོལ། སྔར་གངས་དང་སེང་གེ་ཡོད་པའི་རྒྱུ་མཚན། དེ་སྐབས་སྡེར་ཆགས་རྒྱལ་པོ་སེང་གེ་དྲེགས་པས་འགྱིང་བའམ་བསྒྱིང་བའི་སྤོ་སྟེ་རྩེ་མོ་ལ་ཟེར་བ་རེད། ད་ལྟ་ནི་གངས་དང་སྟག་སེང་རྣམས་མེད་དོ། །བསམ་གྲུབ་བྲག་གི་ཕུག་པའི་ཀེའུ་ཚང་ནི༔ སྟོང་པ་ཉིད་ལ་སོགས་པའི་རྣམ་པར་ཐར་པའི་སྒོ་གསུམ་མཚོན་པའི་དབྱིབས་གྲུ་གསུམ་དུ་རང་བྱུང་གི་གཞལ་མེད་ཁང་གི་ཕྱོགས་མཚམས་ཀུན་ཏུ་ཡི་དམ་ཞི་ཁྲོ་རབ་འབྱམས་ལྷ་ཚོགས་རྣམས་ཀྱི་སྐུ་གསུང་ཐུགས་ཀྱི་ཕྱག་རྒྱ་སྣ་ཚོགས་དང་༔ ཁྱད་པར་རྒྱ་བོད་ཀྱི་ཡི་གེ་དབྱངས་གསལ་བྱེད་ཀྱི་ཕྲེང་བ་དང་༔ གཞན་ཡང་དྷཱ་ཀིའི་གསང་བ་བརྡའི་རི་མོ་ལ་སོགས་པ་རྣམ་པ་མང་པོ་དུ་མས་མཚན་པ་དེ་རུ། ཨོ་རྒྱན་ཆེན་པོ་བདག་གིས་ཡུན་ཟླ་བ་གཅིག་གི་ཚེ་ལ། བླ་མ་རྡོ་རྗེ་དྲག་པོ་ཁྲོས་པའི་བསྐྱེད་རྫོགས་ཀྱི་ཏིང་ངེ་འཛིན་བསྒོམས་ནས། ཕྱི་ནང་གི་བར་ཆད་བདུད་སྡེ་འབྱུང་པོ་རྣམས་ཚར་བཅད་ནས༔ བོད་ཡུལ་ཀུན་ཏུ་འཕྲལ་ཡུན་དགེ་བའི་བཀྲ་ཤིས་བདེ་ལེགས་འབྱུང་བར་པདྨ་བདག་གིས་ངེས་པར་བྱས་སོ། །ཡོན་ཏན་ལྡན་པ་དེ་ལྟ་བུ་ཡི་གནས་ཀྱི་མཆོག་ཏུ་གྱུར་པའི་མཚན་རྣ་བས་ཐོས་པས་སྒོ་གསུམ་ལས་ཀྱི་སྡིག་པ་འདག་ཅིང་། མིག་གིས་མཇལ་བའམ་མཐོང་བས་ཆགས་སོགས་ཉོན་མོངས་ཀྱི་སྒྲིབ་པ་ཞི་ཞིང་། གཞན་ཡང་ཕྱག་འཚལ་བ་སྐོར་བ་བསྐོར་བ་མཆོད་པ་བྱས་པ་ཡིས། གནས་སྐབས་ཚེ་དང་བསོད་ནམས་མཐར་ཐུག་ཉམས་རྟོགས་ཡེ་ཤེས་རྒྱས་ཏེ། རིམ་གྱིས་བྱང་ཆུབ་ཆེན་པོ་ཐོབ་བོ། །དེར་རྩེ་གཅིག་བསྐྱེད་རྫོགས་བསྒོམ་པ་དང་། བསྙེན་སྒྲུབ་བྱས་པ་ཡིས། མཆོག་དང་ཐུན་མོང་གི་དངོས་གྲུབ་རྣམ་གཉིས་རིང་མིན་མྱུར་དུ་ཐོབ་པར་འགྱུར་རོ། །མདོར་ན་འབྲེལ་ཚད་ཐམས་ཅད་འཁོར་བ་མཐའ་ཅན་བྱས་པ་དོན་དང་ལྡན་པ་སྟེ། དེ་སོགས་ཡོན་ཏན་གྱི་བསྔགས་པ་བརྗོད་ཀྱིས་མི་ལངས་པ་ཡོད་དོ། །དེ་ཡི་གནས་ཀྱི་རྩེ་མོ་དག་ཏུ། དབུས་སུ་ཞི་ཁྲོའི་ལྷ་ཚོགས་ཡོངས་སུ་རྫོགས་པའི་ཚོགས་ཆེན་བདེ་གཤེགས་འདུས་པའི་གསང་བའི་ཕུག་པ་ནི། མིག་གིས་བལྟར་ཡོད་ལ་རྐང་པས་བགྲོད་དུ་མེད་པ་ཞིག་བཞུགས། དེའི་གཡས་ཕྱོགས་སུ་ཨོ་རྒྱན་གུ་རུ་པདྨ་བདག་ཉིད་དང་། གཡོན་དུ་ཐུགས་ཀྱི་གཟུངས་མར་བཀས་གནང་བ་དགྱེས་སྡེར་གྱུར་པ་ཇོ་མོ་ཡེ་ཤེས་མཚོ་རྒྱལ་གྱི་གསང་བའི་དབང་དང་ཤེར་དབང་དང་འབྲེལ་བའི་བདེ་སྟོང་ཡེ་ཤེས་ཀྱི་ཉམས་མྱོང་ཁྱད་འཕགས་བསྐྱངས་པའི་བྲག་ཕུག་རེ་རེ་དང་༔ དབང་བཞི་པ་དང་འབྲེལ་བའི་རྡོ་རྗེའི་རྟོགས་པ་སྟེ་ཀ་དག་ལྷུན་གྲུབ་རྫོགས་ཆེན་རང་སྣང་རིས་མེད་ཀྱི་ཡེ་ཤེས་སྤེལ་བའི་ས་གནས་དེར། སྐུ་གསུང་ཐུགས་རྟེན་སོགས་ཇི་ལྟར་སྦས་པའི་ཚུལ་ནི། དམ་ཆོས་སྙིང་པོ་སྐོར་ལྔ་སོགས་ཟབ་མོའི་གཏེར་ཁ་རྣམ་པ་དུ་མ་དང་། ཁྱད་པར་རྫོགས་ཆེན་བསྟན་པའི་བཙས་གསུམ་རྗེས་མཐུན་པ་མ་འོངས་ཕྱི་མའི་གདུལ་བྱ་ལས་ཅན་རྣམས་ཀྱི་དཔྱིད་ཀྱི་སྙིང་པོ་རུ་དགོངས་ནས། གཟུགས་སྐུ་རྟགས་ཀྱི་མཚན་མ་དང་༔ ཞེས་སྐུ་རྟེན་དང་། འཕྲུལ་གྱི་ཤོག་སེར་ཁྱད་མཚར་ལ་བཀོད་པའི་ཟབ་མོ་མཁའ་འགྲོའི་བརྡའ་ཡིག་གི་རིས་སུ་བཀོད་པ་གསུང་གི་རྟེན་མཆོག་དང་། བདག་ཉིད་ཆེན་པོ་རྡོ་རྗེ་དྲག་པོ་རྩལ་འཆང་དཔལ་ཆེན་ཧེ་རུ་ཀའི་ཕྱག་མཚན་ཐུགས་ཀྱི་རྟེན་གནམ་ལྕགས་ཀྱི་རྡོ་རྗེ་རྩེ་དགུ་ཁྲུ་གང་དང་བཅས་པ། གཞན་ཡང་ཡེ་ཤེས་དྷཱ་ཀི་དབྱིངས་ཕྱུག་མཚོ་རྒྱལ་མས། བཅུ་གསུམ་རིམ་པའི་རྒྱ་དང་ནི༔ ཞེས་པའི་དོན་འཇམ་དབྱངས་མཁྱེན་བརྩེས་ལྗགས་བཤད་གནང་སྐབས་རྒྱས་པར་གསུངས་ནའང་འཇམ་གྲགས་ཉིད་ཀྱི་ཐུགས་ལ་ད་ལྟ་གསུང་རྒྱུ་མི་གདའ་གསུངས། སླད་ནས་དགོངས་མཁན་བྱུང་ན་བཀའ་དྲིན་སྐྱོང་བར་ཞུ། ཕྱོགས་མཐུན་འགོད་ན། ཟབ་གཏེར་གྱི་རྒྱ་རིམ་པ་བཅུ་གསུམ་གྱིས་བཏབ་གསུངས་པ་ནི། ཇི་སྐད་དུ། རྒྱ་ཡི་རིག་བྱེད་བསམ་གྱིས་མི་ཁྱབ་ཡོད༔ གཏེར་རྒྱ་སྦས་རྒྱ་ཟབ་རྒྱ་གཏད་པའི་རྒྱ༔ ཕྱི་རྒྱ་ནང་རྒྱ་གསང་རྒྱ་རྩུབ་མོའི་རྒྱ༔ སྐུ་གསུང་ཐུགས་ཡོན་ཕྲིན་ལས་ལྔ་ཡི་རྒྱ༔ དེ་དག་སྤྱི་ལ་གཅེས་པའི་རྒྱ་རྣམས་ཡིན༔ མ་འོངས་དོན་ལ་བཞག་པས་གཏེར་གྱི་རྒྱ༔ དམ་ལོག་བདུད་ཀྱིས་མི་མཐོང་སྦས་པའི་རྒྱ༔ ས་ཆུ་བྲག་སོགས་ཀུན་ལ་ཟབ་པའི་རྒྱ༔ ཕྱི་ནང་གསང་བའི་སྲུང་མར་གཏད་པའི་རྒྱ༔ སྒྲོམ་དང་རྫས་ནུས་ལྡན་པ་ཕྱི་ཡི་རྒྱ༔ བཀའ་རྟགས་ཕྱག་རྟགས་བརྡ་རྟགས་ནང་གི་རྒྱ༔ བྱིན་རླབས་སྨོན་ལམ་རྫུ་འཕྲུལ་གསང་བའི་རྒྱ༔ མཚོན་ཆ་རྫས་དུག་འཕྲུལ་འཁོར་རྩུབ་མོའི་རྒྱ༔ སྣོད་ལ་ཆེད་གཏད་གཟུགས་བདུན་སྐུ་ཡི་རྒྱ༔ ཤོག་སེར་ངོ་མཚར་ཚུལ་སྟོན་གསུང་གི་རྒྱ༔ སྨོན་ལམ་གང་བཏབ་དུས་བབས་ཐུགས་ཀྱི་རྒྱ༔ བྱིན་རླབས་དུས་ལྡན་ཡེ་ཤེས་ཡོན་ཏན་རྒྱ༔ ཕྱི་ནང་གསང་བའི་རྟེན་འབྲེལ་ཕྲིན་ལས་རྒྱ༔ དེ་དག་ཕྱི་ལ་སྦྱར་བའི་རྒྱ་རྣམས་ཡིན༔ རྒྱལ་བའི་ཐུགས་གསང་མཛོད་ཕྱུང་གཏེར་གྱི་རྒྱ༔ གསང་སྔགས་སྣོད་མིན་མི་སྤེལ་སྦས་པའི་རྒྱ༔ ཕྱི་ནང་གསང་བའི་ཕྲ་ཞིབ་གཉན་ཟབ་རྒྱ༔ ལས་དང་ལྡན་པའི་བུ་ལ་གཏད་པའི་རྒྱ༔ གང་ཟག་སྙན་རྒྱུད་ཚང་བས་ཕྱི་ཡི་རྒྱ༔ རིག་འཛིན་བརྡ་རྒྱུད་ཚང་བས་ནང་གི་རྒྱ༔ རྒྱལ་བ་དགོངས་རྒྱུད་ཚང་བས་གསང་བའི་རྒྱ༔ ལོག་ལྟ་ཕུང་བའི་སྨོན་ལམ་རྩུབ་མོའི་རྒྱ༔ དམ་ཆོས་ཡིག་གཟུགས་སྣང་བ་སྐུ་ཡི་རྒྱ༔ རྡོ་རྗེའི་ཚིགས་སུ་སྟོན་པ་གསུང་གི་རྒྱ༔ ཚིགས་ལ་དོན་དམ་ལྡན་པ་ཐུགས་ཀྱི་རྒྱ༔ གང་འདོད་རེ་བ་སྐོང་བས་ཡོན་ཏན་རྒྱ༔ མཐོང་ཐོས་དོན་བཟང་ལྡན་པས་ཕྲིན་ལས་རྒྱ༔ དེ་དག་ནང་ལ་སྦྱར་བའི་རྒྱ་རྣམས་ཡིན༔ ཟབ་དང་རྒྱ་ཆེའི་བཅུད་ཕྱུངས་གཏེར་གྱི་རྒྱ༔ རྨོངས་པས་འདི་དོན་མི་ཁྲོལ་སྦས་པའི་རྒྱ༔ ཐབས་ལམ་ཀུན་ལས་ཁྱད་པར་ཟབ་པའི་རྒྱ༔ དམ་པའི་སྤྱོད་ཡུལ་རང་བྱུང་གཏད་པའི་རྒྱ༔ གནས་དུས་སྟོན་འཁོར་ཕུན་ཚོགས་ཕྱི་ཡི་རྒྱ༔ ཡོན་ཏན་ཕྲིན་ལས་ཕུན་ཚོགས་ནང་གི་རྒྱ༔ བླ་མེད་འབྲས་བུ་ཕུན་ཚོགས་གསང་བའི་རྒྱ༔ མ་རུངས་ཐམས་ཅད་སྣུབ་བྱེད་རྩུབ་མོའི་རྒྱ༔ བསྐྱེད་པ་སྤྲུལ་སྐུའི་འབྲས་འབྱིན་སྐུ་ཡི་རྒྱ༔ སྔགས་རླུང་ལོངས་སྐུའི་འབྲས་འབྱིན་གསུང་གི་རྒྱ༔ རྫོགས་རིམ་ཆོས་སྐུའི་འབྲས་འབྱིན་ཐུགས་ཀྱི་རྒྱ༔ སྣོད་བཅུད་དག་པ་སྐུ་གསུང་ཐུགས་ཡོན་ཏན་རྒྱ༔ འཁོར་བ་དོང་སྤྲུགས་ཟབ་ཆོས་ཕྲིན་ལས་རྒྱ༔ དེ་དག་ཆེས་གསང་ལས་སྦྱོར་རྒྱ་རྣམས་ཡིན༔ གཞན་ཡང་རྒྱ་ཡི་བྱེ་བྲག་དུ་མ་ཡོད༔ ཅེས་རིག་འཛིན་རོལ་པའི་རྡོ་རྗེའི་བྲག་གཏེར་ཇོ་མོ་མཚོ་རྒྱལ་གྱིས་ཞུས་ལན་ལས་གསུངས་སོ། །ཟབ་གཏེར་འདོན་སར་བཞུགས་མཁན་རྣམས་ལ་དྲིས་པས་རྡོ་སྤྱིན་གསེར་འདམ་ཕྱི་ནང་སོགས་འདྲ་མིན་མང་པོ་གདའ་སྐད་གསུངས། མཉྫུ་གྷོ་ཥས་མཛད་པའི་གཏེར་ཆེན་རྣམ་ཐར་ས་བཅད་ལས། བྲག་རྒྱ་རིམ་པ་བཅུ་གསུམ་བཤིགས། ཞེས་པའང་འདུག སྔོན་རིག་འཛིན་དགའ་རབ་རྡོ་རྗེ་ཡིས༔ རོ་ལངས་རྫུ་འཕྲུལ་གྱིས་གསེར་དུ་བསྒྱུར་བ་སོགས༔ རིན་ཆེན་དུ་མའི་སྙིང་པོ་རྣམས་ཀྱང་། ཐུགས་བསྐྱེད་སྨོན་ལམ་ཟབ་མོའི་མཚམས་སྦྱོར་དང་བཅས་ཏེ་སྦས་སོ། །གང་ལ་བཅོལ་གདམས་བྱ་བའི་གཏེར་སྲུང་ནི། མགོན་པོ་མིག་གསུམ་དྲག་པོ་དང་༔ ཞེས་བདུད་མགོན་ཏྲག་ཤད་ནག་པོ། གིང་བཙན་རྡོ་རྗེ་ལེགས་པ་ལ༔ གིང་གི་བཙན་ནི་དམ་ཅན་མགར་བ་དམར་པོ་རེད་གསུངས་སོ། །དེ་གཉིས་ལ་ལས་ཀྱི་བྱ་རའི་གཉེར་དུ་གཏོད་ལ་སྦོས་ཤིག སྦས་པའི་གཏེར་དེ་འབྱིན་པའི་དུས་ཚོད་ནི། དུས་མ་འོངས་ཕྱི་མ་གཏེར་སྟོན་སངས་རྒྱས་བླ་མ་ནས་བཟུང་། ཕྱི་མའི་དུས་གཏེར་ཆེན་མཆོག་གླིང་བྱོན་སྐབས་རྩུབ་འགྱུར་སུམ་ཅུ་ཁ་རལ་ཉི་ཤུར་ཉེ་བའི་ཚེ་ན། ཆོས་རྒྱལ་ཁྲི་སྲོང་ཡབ་སྲས་ཟུང་གི་ཡེ་ཤེས་ཀྱི་བྱིན་རླབས་ལས༔ མ་ངེས་འགྲོ་བ་འདུལ་བའི་སར་གནས་རིག་པ་འཛིན་པ་ཆེན་པོ་མ་ཆགས་འགྲོ་བའི་དོན་མཛད་སྒྱུ་མ་ལྟ་བུའི་དམ་པའི་སྐྱེས་བུ་ཟུང་༔ ཞེས་པ་ནི་ཡབ་རྗེ་ཁྲི་སྲོང་གི་སྤྲུལ་པ་པདྨ་འོད་གསལ་མདོ་སྔགས་གླིང་པ། སྲས་འབྲིང་པོ་དམ་འཛིན་མུ་རུབ་བཙན་པོའི་རྣམ་འཕྲུལ་མཆོག་གླིང་བདེ་ཆེན་ཞིག་པོ་གླིང་པ། ཁམས་དབུས་ཤར་དང་ལྷོ་རུ་འབྱུང་༔ ཞེས་པ་དམ་པའི་སྐྱེས་མཆོག་གང་བྱོན་ཡུལ་དབུས་སུ་ངོས་འཛིན་པའི་སྒྲ། ཤར་སྡེ་དགེ ལྷོ་ནང་ཆེན༔ བརྡ་ཡིག་ཁྱད་པར་སྤྲུལ་པའི་རྒྱལ་པོ་ཡིས་རེད་གསུངས། སྔོན་གྱི་ཐུགས་དམ་སྨོན་ལམ་མཐུ་ཤིན་ཏུ་བཙན་པས། ད་ལྟ་བཞུགས་པའི་རྗེ་ཡབ་སྲས་ཀྱི་སྤྲུལ་པ་སོགས་རྡོ་རྗེའི་བྱིན་ཆེན་ལྡན་པའི་གནས་མཆོག་དེར་ལྷན་ཅིག་ཚོགས་ཏེ། ད་ལྟའི་རྣམ་ཐར་གྱི་ངང་ཚུལ་མ་ལུས་པ་ཐམས་ཅད་ཀུན་ཀྱང་། མཚན་མོའི་རྨི་ལམ་སད་པ་ཇི་ལྟ་བ་བཞིན་དུ་ཉིན་མོ་ཡད་ཡུད་དྲན་པ་དང་མཚུངས་པའི་སྔོན་གནས་རྗེས་སུ་དྲན་པས་ཡིད་དགའ་བ་དང་། ད་ལྟའི་གནས་ཚུལ་ལ་ཐུགས་སྐྱོ་བའི་ཉམས་བཟོད་མེད་དུ་འབར་ཞིང་། སྣང་བ་ཐམས་ཅད་བདེན་མེད་བན་མ་བུན་དང་། རིག་པ་གཟའ་གཏད་བྲལ་བའི་ཁྲལ་མ་ཁྲོལ། གང་འདུལ་སྒྱུ་མ་ལྟ་བུར་སྤྱོད་པའི་རོལ་རྩེད་དང་། ཡོན་ཏན་མ་འགགས་རྨད་བྱུང་རྫུ་འཕྲུལ་ངོ་མཚར་བའི་རོལ་པ་ཡིས། དེར་འཚོགས་མིག་ལྡན་ཀུན་གྱིས་མཐོང་བར་སྤྱན་དྲངས་ཏེ་ཀུན་གྱིས་རྩོད་པ་བྲལ་ཞིང་གདུལ་བྱ་ཐམས་ཅད་ཡིད་ཆེས་པའི་དད་པས་སྣང་བ་འགྱུར་ཏེ ཐམས་ཅད་གྲོལ་བ་དྲུག་ལྡན་ལ་བཀོད་དེ་ཨོ་རྒྱན་ཆེན་པོའི་བསྟན་པ་ལ་བྱ་བ་རྒྱ་ཆེར་བྱེད་དོ། །བོད་ཁམས་མཐའ་དབུས་འགྲོ་བའི་ཕྱི་ནང་གི་ཉེར་འཚེ་དང་། རྒྱུ་འབྲས་ཀྱི་སྡུག་བསྔལ་རྣམས་ཞི་བ་དང་། སྙིགས་མའི་སེམས་ཅན་ཀུན་ལ་གནས་སྐབས་ཕན་པ་དང་། མཐར་ཐུག་བདེ་བ་སྤྲིན་བར་གྱི་ཉི་ཞུར་ཙམ་ཐེངས་གཅིག་དུས་དེར་འབྱུང་ངོ་། །གདམས་པའི་སྣོད་ལྡན་ནི། དེ་ཚེ་ཐོག་མའི་སྐལ་ལྡན་ནི༔ རྣམ་པར་སྣང་མཛད་ལོ་ཙཱ་བས༔ བྱིན་རླབས་ཞི་བའི་བློ་གྲོས་ཀྱིས༔ ཞེས་པ་རྒྱལ་སྲས་བློ་གྲོས་མཐའ་ཡས་ཏེ་ཀོང་སྤྲུལ་རིན་པོ་ཆེ། ཟབ་རྒྱས་ཚིག་དོན་གཏན་ལ་འབེབས༔ ཅེས་པ་འགྲེལ་ཆེན་ཡེ་ཤེས་སྣང་བ་རབ་ཏུ་རྒྱས་པ། མཚོ་རྒྱལ་ཁྱོད་ཀྱིས་བྱིན་བརླབས་པས༔ འདི་ཉིད་ཉམས་བླངས་ཡེ་ཤེས་རྙེད༔ ཅེས་པ་གཏེར་ཡུམ་ཌཱཀྐི་བདེ་ཆེན་ཆོས་སྒྲོན་གྱིས་ལམ་རིམ་འདི་ཉིད་ཉན་བསྒོམ་མཛད་པས་རྟོགས་པའི་ཡེ་ཤེས་བརྙེས་ཚུལ་བསྟན། པདྨའི་འདི་ལ་འཇམ་དབྱངས་མཁྱེན་བརྩེ་ཆོས་ཀྱི་བློ་གྲོས་ཀྱིས་ཁྱུང་སྤྲུལ་པདྨ་དབང་ཆེན་ཡིན་པའི་ལོ་རྒྱུས་ཆེད་དུ་བཀའང་སྤེལ་བའོ། །མིང་ཅན་བརྟུལ་ཞུགས་ལྡན༔ དབུས་ཀྱི་ཕྱོགས་སུ་བསྟན་པ་སྤེལ༔ ཀརྨའི་མཁན་ཆེན་པདྨ་དྲི་མེད་ཆོས་ཀྱི་བློ་གྲོས་ཏེ། སོ་བྱང་སྔགས་ཀྱི་བརྟུལ་ཞུགས་དང་ལྡན་པ་དེ་ཉིད་ཀྱིས། དབུས་སུ་ལྷོ་བྲག་གསུང་སྤྲུལ་ལ་སོགས་མང་པོ་ལ་ལྗགས་བཤད་མཛད་གྲུབ་སོང་བས་ལུང་དོན་དང་འབྱོར། བདག་དང་རིགས་གསུམ་སེམས་དཔའ་ཡིས༔ བྱིན་བརླབས་རིག་པ་འཛིན་ལྔ་དང་༔ ཟབ་མོའི་ལམ་འདི་འཕྲད་པ་ན༔ བར་ཆད་ཞི་ཞིང་བོད་ཁམས་བདེ༔ དེ་རྣམས་ནི། འཇམ་དབྱངས་མཁྱེན་བརྩེས་ལྗགས་ལུང་མཛད་སྐབས། མཁས་དབང་མི་ཕམ། གྲུབ་དབང་ཚོགས་གཉིས། རྫོགས་ཆེན་མཁན་པོ་པདྨ་བཛྲ་རྣམས་རེད་གསུངས། ཨ་འཛོམ་འབྲུག་པ་དང་འཇམ་གྲགས་ཉིད་ཀྱང་དེ་དུས་ཡོད་ཚུལ་གསུངས། གཞན་རྣམས་འདི་ཡིན་མ་གསུངས། འཇམ་དབྱངས་མཁྱེན་བརྩེས། ལར་རྙིང་མ་ལུང་བསྟན་མང་བས་ཕུང་། ཞེས་ལུང་བསྟན་རྣམས་རྩལ་བཤད་མཛད་སྲོལ་མེད་གསུངས་སོ། །འཇམ་གྲགས་རིན་པོ་ཆེ་ཉིད་ནི། འཛིན་དང་སྤེལ་བ་བཅུ་དྲུག་གི་ནང་ཚན་ཡིན་པ་ཉིད་ཀྱི་རྣམ་ཐར་ཞལ་གསུངས་མ་ལས་གསལ། ལུང་བསྟན་གཞན་རྣམས་ཀྱང་རྡོ་རྗེའི་བདེན་གསུང་ལ་བསླུ་བ་མེད་པས་ཡིན་ངེས་ཅན་རེད་ཡིན་གསུངས་སོ། །ཐུགས་ཀྱི་བཀའ་བབས་མི་བརྒྱད་དང་༔ མཆོག་གི་རིག་འཛིན་ཉི་ཤུ་ལྔ༔ འཛིན་དང་སྤེལ་བ་བཅུ་དྲུག་སྟེ༔ རིགས་ལྡན་མཁའ་འགྲོ་ལྔ་ཕྲག་ཟུང་༔ དེ་དག་རྣམས་ཀྱིས་ཉམས་བླངས་ན༔ མཆོག་ཐུན་དངོས་གྲུབ་ཁྱད་པར་འཐོབ༔ གཞན་ཡང་ལས་ཅན་བརྒྱ་རྩ་སྟེ༔ དངོས་གྲུབ་ཐོབ་པ་སྟོང་རྩ་བརྒྱད༔ འབྲེལ་ཐོགས་འབུམ་ཚོ་བཅོ་བརྒྱད་སོགས༔ མི་དང་མི་མ་ཡིན་པ་ཡི༔ གདུལ་བྱའི་སྐྱེ་བོ་བསམ་མི་ཁྱབ༔ དེ་ལ་བརྟེན་ནས་ཕྲིན་ལས་འབྱུང་ཚུལ་ནི། འདུལ་བྱེད་བྱེ་བྲག་ཐབས་ཀྱི་ཁྱད་པར་གྱི་དབྱེ་བ་ལས༔ གདུལ་བྱ་འགའ་ཞིག་ནད་གདོན་བར་ཆད་སོགས་ཞི་བའི་ལས་འགྲུབ༔ ལ་ལ་མངའ་ཐང་དཔལ་འབྱོར་སོགས་རྒྱས་པའི་ལས་འགྲུབ༔ ལ་ལས་རླུང་སེམས་སྣང་སྲིད་ཐམས་ཅད་དབང་དུ་འགྱུར་བའི་ལས་འགྲུབ༔ གཞན་དག་རྣམས་དྲག་པོའི་ལས་ཀྱི་བརྟུལ་ཞུགས་ཀྱིས༔ གདུལ་བྱ་གདུག་པ་ཅན་རྣམས་ཚར་གཅོད་པར་བྱེད་པའི་ལས་ཀུན་འགྲུབ་བོ༔ དེ་ལས་ཁྱད་པར་མཆོག་གི་ཕྲིན་ལས་ནི༔ བུམ་དབང་གི་རྗེས་འབྲེལ་བསྐྱེད་རིམ་ལྷའི་གསལ་སྣང་བརྟན་པའི་མཐུ་ལས༔ དམིགས་པའི་འཁྲུལ་འཁོར་གར་གཏད་ལ་དེ་མཐུན་གྱི་ནུས་མཐུ་རྩོལ་བ་མེད་པ་འབྱུང་ངོ་། །གསང་དབང་གི་རྗེས་འབྲེལ་མཚན་བཅས་རྫོགས་རིམ་རླུང་སེམས་ལས་སུ་རུང་བས༔ མངོན་ཤེས་དང་རྫུ་འཕྲུལ་སྣ་ཚོགས་པ་འཆར་རོ༔ ཤེར་དབང་གི་རྗེས་འབྲེལ་ཐབས་ལམ་ཟབ་མོའི་ཉམས་ལེན་གྱིས༔ མི་འགྱུར་བའི་བདེ་བ་ཆེན་པོའི་བརྟུལ་ཞུགས་འགྲུབ་བོ༔ ཚིག་དབང་གི་རྗེས་འབྲེལ་མཐར་ཐུག་འོད་གསལ་རྫོགས་པ་ཆེན་པོ་ཀ་དག་ལྷུན་གྲུབ་རྡོ་རྗེ་སྙིང་པོའི་གསེང་ལམ་ནས༔ གཞིའི་གནས་ལུགས་ལམ་སྦྱངས་པས་འབྲས་བུ་མངོན་དུ་གྱུར་ནས་ཡེ་ཤེས་སྙིང་པོའི་སྐུ་ཅན་པད་མ་ཀཱ་ར་བདག་དང་སྐལ་པ་མཉམ་པ་ནི། ཡུལ་གྱི་མཐའ་དབུས་ཀུན་ཏུ་འབྱུང་བ་ཡིས༔ རྡོ་རྗེ་སྙིང་པོའི་བསྟན་པ་ལ་བྱ་བ་རྒྱ་ཆེར་བྱེད་དོ། །སྐྱེས་བུ་དམ་པའི་རྣམ་ཐར་མ་ངེས་པ་སྐྱོང་ཚུལ་ནི༔ དེ་ལས་གཞན་ཡང་གུ་རུའི་སྤྲུལ་པ་ས་ཐོབ་ཀྱི་བྱང་ཆུབ་སེམས་དཔའ་རྣམས༔ གང་ལ་གང་འདུལ་རྣམ་ཐར་ཚོད་བཟུང་མེད་པས༔ ཁ་ཅིག་ནི་སྐལ་ལྡན་གཞན་ལ་རྒྱ་ཆེར་བཤད་པར་འགྱུར་བ་དང་༔ དེ་ལ་བརྟེན་ནས་ལས་ཅན་འགའ་ཞིག་གིས་ཟབ་དོན་རྩེ་གཅིག་ཏུ་སྒྲུབ་པ་དང་༔ ལ་ལས་ནི་མ་ངེས་པར་སྣ་ཚོགས་པས་འགྲོ་བ་འདུལ་བའི་ཕྱིར༔ སྐྱེས་བུ་གསུམ་གྱི་ལམ་རིམ་སོགས་ཀྱིས་གཞན་ལ་འཕྲལ་ཡུན་ཕན་བདེའི་རྒྱལ་སྲས་ཀྱི་སྤྱོད་པ་རླབས་ཆེན་ཅིར་ཡང་སྟོན་ནོ། །གདུལ་བྱ་དེ་ཀུན་ཀྱང་པདྨ་ཀཱ་ར་བདག་ཉིད་དང་༔ ཟབ་མོའི་ལམ་རིམ་ཡེ་ཤེས་སྙིང་པོ་འདིར་དྭངས་འདོད་ཡིད་ཆེས་པས༔ ཆེ་ཆུང་གི་འབྲེལ་བ་ཐོགས་ཚད་དོན་དང་ལྡན་པར་འགྱུར་ཞིང་༔ གང་བསམ་པའི་དོན་ཐམས་ཅད་ཆོས་ལྡན་ཡིད་བཞིན་ངེས་པར་འགྲུབ་པར་འགྱུར་རོ༔ ལམ་རིམ་འབྲི་ཀློག་འཆད་ཉན་བགྱིས་པའི་ཕན་ཡོན་ནི༔ གུ་རུའི་ཞལ་གདམས་མཚན་ཡེ་ཤེས་སྙིང་པོར་གྲགས་པའི་ལམ་རིམ་ཁྱད་འཕགས་འདི་ཉིད། རབ་མཐིང་ཤོག་ལ་རིན་ཆེན་དང་པོ་གསེར་དང་། འབྲིང་མཚལ་དང་། ཐ་མ་རྒྱ་སྣག་དག་གིས་བྲིས་ནས་ཀྱང་༔ དྲི་བཟང་དང་ནང་རང་བྱུང་བདུད་རྩི་ལྔ་ཡིས་རབ་ཏུ་བྱུགས་ཤིང་༔ ཐབས་དང་ཤེས་རབ་ཀྱི་དམ་རྫས་གུ་རུ་ཡབ་ཡུམ་གྱི་བྱང་སེམས་དཀར་དམར་གཏེར་བྱོན་ཚད་ལྡན་དང་། མ་རྙེད་ཚེ་གནས་ཆེན་ཚད་ལྡན་གྱི་ཅུ་གང་དང་སིན་དྷུ་ར་སངས་རྒྱས་ཀྱི་རིང་བསྲེལ་བཅས༔ འགྲོ་བ་གང་གི་མགུལ་དུ་གདགས་པའམ༔ སྤྱི་བོའི་གཙུག་ཏུ་སྙན་རྒྱུད་ཤོག་སེར་གྱི་ཚུལ་དུ་འཆང་བས་ཀྱང་༔ ཆོས་ཀྱི་རིང་བསྲེལ་དེ་ཉིད་ཀྱིས་མཐོང་ཐོས་དྲན་རེག་ཐམས་ཅད་གྲོལ་བ་དང་༔ ཐུགས་དགོངས་ཉམས་རྟོགས་ཡེ་ཤེས་འབད་རྩོལ་མེད་པར་འཆར་ཞིང་། དེ་བཞིན་དུ་གླེགས་བམ་ཀློག་པ་དང་། འཛིན་པ་དང་། ཁ་ཏོན་དང་། འཆད་པ་དང་། ཉན་པ་དང་། ཐོས་བསམ་བྱེད་པ་ཡང་༔ དེ་དག་གི་རྒྱུད་ལ་པདྨ་བདག་གི་ཡེ་ཤེས་ཀྱིས་བྱིན་གྱིས་བརླབ་པར་འགྱུར་ན༔ ཚུལ་བཞིན་དུ་བསྒོམས་ནས་ཉམས་སུ་ལེན་པ་རྣམས་སྨོས་མི་དགོས་སོ༔ ཞར་བྱུང་བོད་ཁམས་བདེ་བའི་རིམ་གྲོ་ཇི་ལྟར་སྒྲུབ་པའི་ཚུལ་ཡོན་ཏན་དང་བཅས་པ་གསལ་བར་བསྟན་པ་ནི། གཞན་ཡང་བོད་ཁམས་མཐའ་དབུས་ཐམས་ཅད་ལ༔ བདེ་སྐྱིད་དང་ལྡན་པའི་བཀྲ་ཤིས་དགེ་ལེགས་འབྱུང་བར་འདོད་ན༔ སྔར་ཆོས་རྒྱལ་ཐོ་ཐོ་རི་སོགས་མེས་དབོན་རྣམ་པ་གསུམ་གྱིས་བཞེངས་པ་ཡི༔ ལྷ་ས་བསམ་ཡས་ཁྲ་འབྲུག་སོགས་མཐའ་འདུལ་ཡང་འདུལ་གྱི་གཙུག་ལག་ཁང་རྣམས་ཐམས་ཅད་དང་༔ ཡེར་པ་ཟླ་ཕུག བསམ་ཡས་མཆིམས་ཕུ། ཡར་ཀླུང་ཤེལ་བྲག་གཙོས་སྒྲུབ་པའི་དབེན་གནས་ཇི་སྙེད་པ་རྣམས་ཉམས་པ་གསོ་ཞིང་། དགེ་འདུན་སྡེ་གཉིས་རྣམས་ཀྱིས་བརྟན་བཞུགས་དང་༔ བླ་མ་རིག་འཛིན་ནུས་ལྡན་རྣམས་ཀྱིས་རབ་གནས་ཡང་ཡང་འཐོར་བ་དང་། ཕྱག་དང་མཆོད་པ་བཀུར་སྟི་རྒྱ་ཆེར་བྱའོ། །དཀོན་མཆོག་གི་རྟེན་སྐུ་གསུང་ཐུགས་ཀྱི་རྟེན་སྤྱི་དང་ཁྱད་པར་མཁན་སློབ་ཆོས་གསུམ་གྱི་སྣང་བརྙན་ཚད་ལྡན་བཞེངས་ལ༔ དེ་མཐུན་གྱི་དུས་སྟོན་བཙུགས་ཤིང་སྡེ་སྣོད་རྒྱུད་སྡེ་རྣམས་ཇི་ལྟར་ནུས་སམ་འཚམས་པ་བཤད་དོ། །གནས་ཆེན་བྱིན་འབེབས་ཀྱི་ཆོ་ག་དང་༔ བདུད་རྩི་སྨན་གྱི་ཚོམ་བུ་ཚོགས་སྒྲུབ་པ་དང་༔ རྒྱུད་སྡེ་ནས་བྱུང་བའི་དོན་ལྟར་རམ་རྗེས་མཐུན་ཚོགས་མཆོད་དང་འབྲེལ་བའི་རྡོ་རྗེའི་གླུ་གར་བྲོ་དང་བཅས་པའང་བྱའོ། །རབ་ཏུ་ཞིབ་པར་བོད་འབངས་ལ་ཐུགས་རྗེས་སྙིང་ནས་བརྩེ་བ་ཆེན་པོ་ཡིས༔ མཁན་ཆེན་བྱང་ཆུབ་སེམས་དཔའ་ཞི་བ་འཚོ་དང་༔ སློབ་དཔོན་པདྨ་བདག་དང་ཆོས་ཀྱི་རྒྱལ་པོ་ཚངས་པ་ལྷ་ཡི་མེ་ཏོག་བཅས་པ་ཡི༔ མདོ་སྔགས་སྙིང་པོར་གྱུར་པའི་ཞལ་གདམས་དང་། ལུགས་དང་མཐུན་པའི་ཆོས་ཁྲིམས་ཇི་ལྟ་བུར༔ བླ་ཡི་མཆོད་གནས་མདོ་སྔགས་སྡེ་གཉིས་དང་༔ རྒྱལ་བློན་འབངས་འཁོར་བྲན་དང་བཅས་པ་ཡིས༔ འཇིག་རྟེན་གྲགས་དང་མ་གྲགས་པའི་ཆོས་བརྒྱད་ཀྱི་ལྟར་སྣང་ཙམ་མ་ཡིན་པར༔ བློ་ཡིད་གཉིས་ཐེ་ཚོམ་མེད་པའི་ངེས་ཤེས་དྲག་པོ་དང་༔ རྟག་གུས་མི་གཡོ་ཕྱིར་མི་ལྡོག་པའི་བརྩོན་འགྲུས་ཀྱིས༔ འབད་པ་ཆེན་པོས་རྩལ་འདོན་ཁྱད་དུ་བཏོན་ནས་བྱ་བ་བྱས་ན༔ ཆོས་ཀུན་སེམས་བསྐྱེད་དང་བསམ་པའི་ཀུན་སློང་སྦྱོར་བ་དམ་པའི་ཁྱད་པར་ཇི་བཞིན་རྗེས་སུ་འགྲོ་བའི་ཕྱིར། བོད་ཡུལ་མཐའ་དབུས་སྤྱི་དང་བྱེ་བྲག་གི༔ སྙིགས་མའི་དུས་ཀྱི་རྒུད་པ་ཀུན་ཞི་བ་དང་༔ ཕྱི་ནང་སྣོད་བཅུད་ཀྱི་འབྱོར་པ་ངང་གིས་འཕེལ་བ་དང་༔ མདོ་སྔགས་བཤད་སྒྲུབ་ཀྱི་བསྟན་པ་ཡུན་རིང་དུ་བསྲིངས་ནས༔ དུས་གསུམ་ཀུན་ཏུ་བཀྲ་ཤིས་དང་བདེ་ལེགས་ཕུན་སུམ་ཚོགས་པར་འགྱུར་རོ། །མཐར་བཀའ་བསྩལ་པ་ལ་རྗེས་སུ་ཡི་རང་ཞིང་དད་གུས་ཆེན་པོས་མཆོད་བསྟོད་ཕུལ་ནས་སྨོན་ལམ་བཏབ་པ་ནི། ཞེས་གུ་རུ་རིན་པོ་ཆེས་བཀའ་བསྩལ་པ་ན། བདག་ཅག་རྗེ་འབངས་རྣམས་སེམས་ཤིན་ཏུ་དད་ཅིང་གསུང་ལ་རྗེས་སུ་ཡི་རང་བས་བཟོད་དུ་མེད་པའི་མོས་གུས་ཀྱི་ཉམས་འབར་བ་དང་བཅས་གུས་པས་ཕྱག་དང་མཆོད་པ་ཕུལ་ཞིང་ཚངས་དབྱངས་རྡོ་རྗེའི་གླུས་མགྲིན་གཅིག་ཏུ་བསྟོད་པ་ནི། ཨེ་མ་ཧོ༔ ཞེས་ངོ་མཚར་བའི་ཚིག་གིས་ཐོག་དྲངས་ནས། ཆོས་སྐུ་ཀུན་བཟང་ཐོག་མའི་མགོན་པོ་ལོངས་སྐུ་ཚེ་འོད་དཔག་མེད༔ སྤྲུལ་སྐུ་ཐུགས་རྗེའི་སྐུར་བཞེངས་གསང་སྒྲུབ་མཚོ་སྐྱེས་རྡོ་རྗེ་འཆང་ཆེན་པོ། རྒྱལ་ཀུན་ཡོན་ཏན་ཡོངས་རྫོགས་ནང་སྒྲུབ་པདྨ་སཾ་བྷ་ཝ༔ གདུལ་དཀའི་མ་རུངས་འགྲོ་འདུལ་ཡང་གསང་རྡོ་རྗེ་དྲག་པོ་རྩལ༔ མི་དང་མི་མིན་སྣང་སྲིད་ཐམས་ཅད་ཟིལ་གྱིས་གནོན་པའི་ཕྱི་སྒྲུབ་རིག་འཛིན་པདྨ་འབྱུང་གནས༔ དེའང་ངོ་བོ་བདེ་སྟོང་ཟུང་འཇུག་ཆོས་སྐུ་ཐིག་ལེ་ཉག་གཅིག་ཉིད་ལས༔ རྣམ་པ་སེམས་ཅན་ཀུན་གྱི་ཁམས་དང་དབང་པོ་རྣོ་རྟུལ་བསམ་པའི་ཁྱད་པར་བཞིན་དུ༔ ཞི་བ་དང་ཁྲོ་བོ་དང་ཞི་མ་ཁྲོ་རྗེས་སུ་ཆགས་པའི་སྐུ་ཡི་རྣམ་འགྱུར་གྱི་རོལ་པ་ཆེན་པོའི་ཆོ་འཕྲུལ་མཁའ་ལྟར་འཁོར་འདས་ཀུན་ཏུ་ཁྱབ་ཅིང་༔ གདུལ་བྱའི་མོས་པ་དང་ནི་བློ་ཡི་བྱེ་བྲག་དང་༔ རྗེས་སུ་མཐུན་པར་ཐེག་དགུའི་ཆོས་ཀྱི་འཁོར་ལོ་བསམ་གྱིས་མི་ཁྱབ་པའི་གསུང་རྒྱུན་མི་འཆད་པའོ༔ ཐུགས་ཀྱི་དགོངས་པ་འོད་གསལ་ཆོས་ཀྱི་དབྱིངས་ལས་མ་གཡོས་ཀྱང་ཚད་མེད་ཡེ་ཤེས་ཀྱི༔ ཐུགས་རྗེའི་འཇུག་པས་འགྲོ་བ་སྤྱི་དང་བྱེ་བྲག་བོད་ལ་ལྷག་པར་དགོངས་པ། དེ་ལྟར་བཀའ་དྲིན་མཉམ་མེད་མཧཱ་གུ་རུ་རིན་པོ་ཆེར༔ གཅེས་པའི་ལུས་དང་ཕངས་པའི་ལོངས་སྤྱོད་བསགས་པའི་དགེ་ཚོགས་དང་བཅས་པ་ལྟོས་པ་མེད་པར་འབུལ་གྱིས་བདག་གིར་བཞེས་སུ་གསོལ༔ དུས་འདི་ནས་བཟུང་སྟེ་བྱང་ཆུབ་སྙིང་པོའི་བར་དུ་དུས་ནམ་ཡང་མི་འབྲལ་བར༔ སྔོན་གྱི་ཐུགས་བསྐྱེད་དམ་བཅའ་སྨོན་ལམ་ཞལ་བཞེས་དགོངས་པས་སྐྱེ་དང་ཚེ་རབས་ཀུན་ཏུ་འབྲལ་མེད་རྗེས་སུ་ཟུངས་ཤིག༔ འགྲོ་བ་སྤྱི་དང་བྱེ་བྲག་བོད་ཁམས་མཐའ་དབུས་ཀུན་ཏུ་ནད་མུག་མཚོན་འཁྲུགས་ཀྱི་རྒུད་པ་ཞི་ནས་དགེ་བཅུའི་རྫོགས་ལྡན་གྱི་ཕན་དང་བདེ་བའི་ལང་ཚོ་རྒྱས་པ་དང་༔ ལུང་རྟོགས་གཉིས་བསྡུས་སངས་རྒྱས་ཀྱི་བསྟན་པ་རིན་པོ་ཆེ་འཛིན་བྱེད་སྐྱེས་བུ་དང་བཅས་ཡུན་རིང་དུ་གནས་པ་དང་༔ བདག་ཅག་རྗེས་འཇུག་འདུས་པའི་ཚོགས་རྣམས་ཀྱང་ལས་དང་སྨོན་པའི་དབང་གིས་གནས་རིས་གང་དུ་སྐྱེས་ཀྱང་༔ མཧཱ་གུ་རུ་རིན་པོ་ཆེ་པདྨ་ཀཱ་རའི་ཕྲིན་ལས་ནམ་མཁའི་མཐར་ཁྱབ་ཡོངས་སུ་རྫོགས་པ་སྤེལ་བའི་མཐུ་ལས༔ འགྲོ་བ་གང་གིས་མཐོང་ཐོས་དྲན་རེག་བཟང་ངན་འབྲེལ་ཚད་ཡང་དག་པའི་དོན་དང་ལྡན་ཞིང་༔ གནས་སྐབས་མངོན་མཐོ་དང་ངེས་ལེགས་གསུམ་ལ་འགོད་དེ་མཐར་ཐུག་ཀུན་བཟང་དགོངས་པའི་ཀློང་དུ་འགྲོ་ཀུན་མ་ལུས་ཕྱམས་གཅིག་ཏུ་གྲོལ་བར་ཤོག་ཅིག ཁྱད་པར་རྡོ་རྗེའི་བདེན་གསུང་གི་བཀའ་ལམ་རིམ་ཡེ་ཤེས་སྙིང་པོའི་ཆོས་སྐོར་རྣམས༔ འགྲོ་དོན་དུས་སུ་བབས་ཚེ་ཟབ་གཏེར་བཏོན་ཅིང་སྐལ་ལྡན་རྣམས་ལ་སྤེལ་བ་དང་༔ དེ་དག་གིས་ཀྱང་རིམ་བཞིན་ལ་ལས་ཚིག་འཆད་པ་དང་༔ ལ་ལས་ཉན་པ་དང་ཐོས་བསམ་དང་འགའ་ཞིག་དོན་སྒོམ་སྒྲུབ་ཟབ་མོ་ཚུལ་བཞིན་བགྱིས་པ་ལ་བརྟེན་ནས༔ ཕྱོགས་དུས་རྒྱལ་བ་རྣམས་དང་ཁྱད་པར་དཀོན་མཆོག་རྩ་གསུམ་རབ་འབྱམས་རྒྱ་མཚོ་ཀུན་གྱི་སྤྱི་གཟུགས་སངས་རྒྱས་པདྨ་ཀཱ་རའི་རྟག་ཁྱབ་ལྷུན་གྲུབ་ཀྱི་ཕྲིན་ལས་མི་ཟད་རྒྱན་གྱི་འཁོར་ལོ་ཡོངས་སུ་རྫོགས་པར་ཤོག་ཅིག་ཅེས་པའོ། །ཞེས་བསམ་པ་ཀུན་སློང་སེམས་བསྐྱེད་བཟང་པོས་སྙིང་ཐག་པས་སྨོན་ལམ་དུ་གསོལ་བ་བཏབ་པ་ན༔ གུ་རུ་རིན་པོ་ཆེས་མཐུན་འགྱུར་སྩལ་ཞིང་བཀྲ་ཤིས་པའི་མཚན་ལྟས་རྒྱ་ཆེར་སྣང་བ་དང་། རིག་འཛིན་མཁའ་འགྲོ་དཀར་ཕྱོགས་སྐྱོང་བ་རྣམས་ཀྱིས་བསྟན་པ་འདི་ཉིད་སྲུང་ཞིང་སྐྱོང་བའི་དམ་བཅའ་ཕུལ་བ་བཅས་བསྟན་པ་ནི། གུ་རུ་རིན་པོ་ཆེས་ཀྱང་དེ་དེ་བཞིན་དུ་གྱུར་ཅིག་ཅེས་རྡོ་རྗེའི་གསུང་གིས་བདེན་ཚིག་བསྩལ་པ་དང་ལྷན་ཅིག༔ རྫོགས་པའི་སངས་རྒྱས་དང་སར་གནས་བྱང་ཆུབ་སེམས་དཔའ་ནམ་མཁའ་གང་བས་མེ་ཏོག་སྣ་ཚོགས་དག་གི་ཆར་ཆེན་ཕུབས༔ བདེན་ཚིག་བཀྲ་ཤིས་ཀྱི་མངའ་གསོལ༔ རིག་པ་འཛིན་པའི་བརྒྱུད་གསུམ་གྱི་བླ་མ་དང་༔ རིག་སྔགས་གྲུབ་པའི་དྲང་སྲོང་དང་༔ ཡེ་ཤེས་ལས་དང་འཇིག་རྟེན་གྱི་མཁའ་འགྲོ་དང་༔ བརྒྱུད་གསུམ་གྱི་སྲུང་མ་དང་༔ ཚངས་པ་བརྒྱ་བྱིན་སོགས་ལྷ་དང་༔ དགའ་བོ་དང་འཇོག་པོ་སོགས་ཀླུ་དང་༔ དཀར་ཕྱོགས་སྐྱོང་བའི་གཞི་གནས་ཀྱི་བདག་པོ་སྡེ་བརྒྱད་མགུལ་ལྷ་བརྟན་མ་རྣམས་ཀྱིས་ཀྱང་མངོན་པར་བསྟོད་ཅིང་བསྟན་པ་སྐྱོང་བ་དང་༔ སྤེལ་བ་དང་༔ འཛིན་པར་ཁས་བླངས་ཞལ་གྱིས་བཞེས་ཏེ་མི་སྣང་བར་གྱུར་ཏོ༔ ས་མ་ཡ༔ ནི་སྔར་དང་འདྲའོ། །དེ་ནས་དག་པའི་འཁོར་རྣམས་ཀྱིས་ཉམས་སུ་བླངས་ཚུལ་ནི། མཧཱ་གུ་རུས་ཇི་ལྟར་བཀའ་བསྩལ་པའི་རྗེས་སུ་འབྲང་སྟེ། གཞུང་འདི་ལ་བདག་ཅག་རྗེ་འབངས་རྣམས་ཀྱིས་ཐོས་བསམ་སྒོམ་གསུམ་གྱིས་ཡིད་ལ་ངེས་པར་བྱས་ཏེ་མཐར་ཕྱིན་པར་མཛད་ནས་ཚིག་དོན་ཆ་ཚང་བའི་དཔེ་རྒྱུད་གཞན་ལ་མ་བསྟན་པར་མགུལ་དུ་འཆང་༔ སྙན་བརྒྱུད་དམ་དུམ་ཁྲིགས་ཅི་རིགས་པ་སྐལ་ལྡན་གཞན་ལའང་སྤེལ་བའི་ཚུལ་སྟོན་ཅིང་གནས་པའི་དུས་ན༔ ཟབ་གཏེར་སྦས་པའི་ཚུལ་དངོས་ལ། ཡེ་ཤེས་ཌཱ་ཀི་ཇོ་མོ་མཚོ་རྒྱལ་མས་གུ་རུ་སྲིན་པོའི་ཁ་གནོན་དུ་གཤེགས་པའི་རྗེས་བོད་ཁམས་མཐའ་དབུས་ཀུན་ཏུ་གཏེར་ཞབས་བསྡམས་པའི་དུས་སུ་སྔགས་སྲུང་རལ་གཅིག་མས་རྗེས་སུ་བསྐུལ་བས་རྐྱེན་བྱས་པ་ནི། དུས་ནམ་ཞིག་གི་ཚེ་མ་ཧཱ་གུ་རུ་རིན་པོ་ཆེ་ལྷོ་ནུབ་སྲིན་པོའི་ཁ་གནོན་དུ་གཤེགས་ནས་ལོ་སྐོར་གཅིག་གི་མཐར་སོན་པའི་དུས་སྐབས་ན། ཡེ་ཤེས་དབྱིངས་ཀྱི་མཁའ་འགྲོའི་གཙོ་མོ་ཨེ་ཀ་ཛ་ཊི་སྟེ་རལ་གཅིག་མས་ཀྱང་རྗེས་སུ་བསྐུལ་བ་ལ་བརྟེན་ནས༔ གུ་རུས་ལུང་བསྟན་པའི་གནས་སུ་རྫུ་འཕྲུལ་གྱིས་སྦས་ཤིང་ཟབ་མོའི་རྒྱ་རིམ་པ་བཅུ་གསུམ་གྱིས་བཏབ་ནས་གཏེར་སྲུང་བདུད་དང་བཙན་གྱི་མགོན་པོ་ལ་གཉེར་དུ་གཏད་པ་ནི། རྡོ་རྗེའི་ལུང་གིས་མངོན་པར་བསྔགས་པའི་སྟག་ཚང་མིང་ཅན་གྱི་གནས་སུ་མི་འགྱུར་བའི་བཀའ་རྟགས་སྐུ་གསུང་ཐུགས་རྟེན་གསུམ་སོ་སོར་སྦས་ནས་ནང་གི་བཀའ་སྲུང་བདུད་མགོན་ཏྲཀྴད་ནག་པོ་དང་༔ ཕྱིའི་གཏེར་སྲུང་གིང་བཙན་དམ་ཅན་མགར་བ་དམར་པོ་དང་༔ གསང་བ་སྦས་པའི་བྱ་ར་མ་མོ་སྔགས་ཀྱི་སྲུང་མ་རྣམས་ལ་བཅོལ་གདམས་སུ་བགྱིས་པ་ན༔ སྲུང་མ་དེ་དག་གིས་ཀྱང་སྐལ་མེད་བྱུང་ན་སྲོག་གི་དབང་པོ་བསྣུབ་པ་དང་༔ གང་ཟག་སྐལ་པར་ལྡན་པ་ལ་ཚུལ་བཞིན་དུ་གཏད་ཅིང་ཆོས་ཀྱི་ཕྲིན་ལས་ཕྱོགས་བཅུར་སྤེལ་བའི་གཡར་དམ་མདངས་གསོལ་དུ་བཞེས་སོ༔ མདངས་གསོལ་ལམ་མདོངས་གསོལ་ནི། ཤིན་ཏུ་དགྱེས་པའི་རང་མདངས་ངོམ་པ་སྟེ། དཔེར་ན་ཅི་ཞུས་པའི་དོན་ལ་འབྱུང་མིན་དཀའ་ཚེགས་སོགས་མེད་པར་དེ་མ་ཐག་ནས་དགྱེས་བཞིན་འབྱུང་བར་ཞལ་གྱིས་བཞེས་པའི་དོན་ཡིན་གསུངས། རྡོ་རྗེའི་ལུང་དོན་འགྲུབ་པའི་སྨོན་ལམ་མཛད་པ་ནི། ཟབ་གཏེར་སྦས་པ་དེའི་ཚེ་རྗེ་འབངས་རྣམས་ཀྱིས་སྨོན་ལམ་དུ་གདབ་པ་ལ། འདས་མ་འོངས་ད་ལྟ་དུས་གསུམ་ཤེས་བྱ་ཀུན་མཁྱེན་ཅིང་དཀྱིལ་འཁོར་རྒྱ་མཚོའི་གཙོ་བོ་ཀུན་ཏུ་འཆང་བ། གུ་རུ་བདེ་བ་ཆེན་པོ་པདྨ་སཾ་བྷ་ཝའི༔ ཞལ་ནས་གསུངས་པའི་གདམས་ངག་མདོ་སྔགས་ལམ་རིམ་ཡེ་ཤེས་སྙིང་པོ་དང་༔ གུ་རུ་རྡོ་རྗེ་དྲག་པོ་རྩལ་འཆང་ཧེ་རུ་ཀའི་སྨིན་བྱེད་དབང་དང་གྲོལ་བྱེད་སྒྲུབ་ཐབས་གདམས་ཁྲིད་བསྐྱེད་རྫོགས་རྫོགས་པ་ཆེན་པོ་ཕྲིན་ལས་ཡན་ལག་ཁ་ཚར་དང་བཅས་པ། མི་འགྱུར་རྡོ་རྗེའི་བྲག་གི་སུལ་དུ་སྦས་ཤིང་༔ རིམ་པ་མང་པོའི་རྒྱ་བཅུ་གསུམ་གྱིས་རྒྱས་བཏབ་ནས༔ གཏེར་བདག་སྲུང་མ་དང་བཅས་པར་གཉེར་དུ་གཏད་པའི་ཟབ་ཆོས་འདི། ནམ་ཞིག་བོད་ཁམས་མཐའ་དབུས་མ་ལུས་པ་ཀུན༔ སྙིགས་དུས་རང་རྟགས་སྣ་ཚོགས་ཀྱི་སྡུག་བསྔལ་རྒྱ་མཚོ་ཆེན་པོར་གཡེང་བར་གྱུར་པའི་ཚེ༔ མངའ་བདག་ཆོས་རྒྱལ་ཡབ་སྲས་ཀྱི་ཐུགས་བསྐྱེད་དང་སྨོན་ལམ་ལས། དེའི་རྣམ་འཕྲུལ་སྐྱེས་བུ་ཟུང་དང་འདི་འཕྲད་ནས་ཀྱང་༔ ཟབ་མོའི་ལུང་དོན་ཇི་བཞིན་སྤེལ་བའི་མཐུ་ལ་བརྟེན་ནས། བསྟན་དང་འགྲོ་བའི་དུས་ཀྱི་རྒུད་པ་མཐའ་དག་ཞི་བ་དང་། གནས་སྐབས་ཕན་པ་དང་མཐར་ཐུག་བདེ་བ་རྒྱ་ཆེན་པོ་འབྱུང་བར་ཤོག་ཅིག་པའོ། །ཞེས་བསམ་པ་ཐག་པས་སྨོན་ལམ་དུ་བགྱིས་པ་ན༔ གུ་རུ་རིན་པོ་ཆེ་སྐད་ཅིག་གིས་བྱོན་ནས་བདེན་ཚིག་དང་རབ་ཏུ་གནས་པའི་ཕྲིན་ལས་མཛད་ཚུལ་ནི། མཧཱ་གུ་རུ་ཨོ་རྒྱན་རིན་པོ་ཆེའི་ཡེ་ཤེས་ཀྱི་སྐུ་སྐད་ཅིག་གིས་ལྷོ་ནུབ་པདྨ་འོད་ནས་གློག་འཁྱུགས་པ་ལྟ་བུའི་ངོ་མཚར་རྫུ་འཕྲུལ་གྱིས་དབང་པོའི་ཡུལ་དུ་མངོན་སུམ་པར་གསང་གསུམ་རྡོ་རྗེའི་བཀོད་པ་སྣང་བར་མཛད་དེ། ཞལ་ནས་རྡོ་རྗེའི་བདེན་ཚིག་གིས་སླར་ཡང་བསམ་དོན་སྨོན་ལམ་ཐམས་ཅད་འགྲུབ་པའི་དབུགས་དབྱུང་སྩལ་བ་དང་༔ ཕྱག་གིས་རབ་ཏུ་གནས་པའི་མེ་ཏོག་པདྨ། ཨུཏྤལ། མནྡྷ་ར་བ། ཨུ་དུམ་ཝ་ར་སོགས་འཐོར་བ་རྣམས༔ ཤེལ། བཻཌཱུརྻ། པདྨ་རཱ་ག ཨིནྡྲ་ནཱི་ལ། མར་གད་རྡོ་རྗེ་སོགས་ནོར་བུ་རིན་པོ་ཆེ་སྣ་ཚོགས་པའི་ཆར་དུ་སྣང་བར་གྱུར་ཏོ༔ ཐུགས་ཀྱི་ཡེ་ཤེས་ཆེན་པོའི་བྱིན་ཆེན་ཀྱང་རབ་ཏུ་ཕབ་པའོ༔ ས་མ་ཡ༔ དམ་ཚིག་གོ །སྐུ་རྒྱ་གསུང་རྒྱ་ཐུགས་རྒྱ་ཡོད་དོ༔ ཟབ་མོ་གཏེར་གྱི་རྒྱ༔ བཙས་སུ་སྦས་པའི་རྒྱ༔ ལས་ཅན་ལ་གཏད་པའི་རྒྱ༔ མནྟྲ་གུ་ཧྱ་ས་མ་ཡ༔ ཞེས་པ་སྒྲ་འགྱུར་ལྟར་ན། ཡིད་སྐྱོབ་གསང་བའི་དམ་ཚིག་གོ །དོན་འགྱུར་ལྟར་ན། གསང་སྔགས་གསང་བའི་དམ་ཚིག་ཡིན་གསུངས་སོ།།
ཟབ་གཏེར་བཏོན་ནས་འགྲོ་དོན་འབྱུང་ཚུལ་ལ། རྡོ་རྗེའི་ལུང་དོན་ལྟར་འགྲོ་འདུལ་གྲུབ་པའི་རིག་འཛིན་ཆེན་པོ་ལྷན་རྒྱས་པས་འཕྲལ་གྱི་ཁ་བྱང་དང་སྔོན་གནས་རྗེས་དྲན་གྱི་གསལ་སྣང་ལ་བརྟེན་ཚུལ་ནི། ཨོཾ་སྭ་སྟི་སརྦ་སིདྡྷིཾ། ཞེས་བཀྲ་ཤིས་པའི་སྔགས་ཚིག་གིས་ཐོག་དྲངས་པ་སྟེ། དེའང་། ཨོཾ་ནི་བཀྲ་ཤིས་སོགས་དང་། སྭ་སྟི་བདེ་ལེགས་དགེ་ལེགས། སརྦ་ཐམས་ཅད་ཀུན། སིདྡྷིཾ་དངོས་གྲུབ་སྟེ། བཀྲ་ཤིས་བདེ་ལེགས་དངོས་གྲུབ་ཐམས་ཅད་སྩོལ། །ཅེས་པའོ། །བཅུ་ཕྲག་རིག་གནས་ལ་མཁས་པའི་གཙུག་རྒྱན། མཆོག་ཐུན་གྲུབ་པ་བརྙེས་པའི་འཁོར་ལོས་བསྒྱུར་བའི་གཏེར་སྟོན་གྱི་རྒྱལ་པོ་མཚན་ཡོངས་སུ་གྲགས་པ་པདྨ་འོད་གསལ་མདོ་སྔགས་གླིང་པ་ལ། ཡེ་ཤེས་ཀྱི་ཌཱ་ཀི་མཁའ་འགྲོ་མས་གཏེར་གྱི་ཁ་བྱང་དངོས་སུ་ཕུལ་བ་དང་། སྔ་ཕྱི་ལན་གྲངས་མང་པོར་ཡེ་ཤེས་ཀྱི་གསལ་སྣང་བརྟན་པོའི་གཟིགས་པ་སྒྲིབ་མེད་མཁྱེན་པས་ཐུགས་ལ་ངེས་པ་བསླུ་མེད་འཁྲུངས་པས་རྒྱུ་བྱས། སྤྲུལ་པའི་གཏེར་ཆེན་ཆོས་ཀྱི་རྒྱལ་པོ་ཨོ་རྒྱན་མཆོག་གྱུར་བདེ་ཆེན་ཞིག་པོ་གླིང་པ་མདོ་སྨད་བསྟན་འགྲོའི་རྒུད་སེལ་སྤྱི་དཔལ་དུ་ཆིབས་བསྐྱོད་དེ་ཕྱག་ཕེབས་པའི་སྔོན་སྨོན་ཟབ་མོས་མཚམས་སྦྱར་བའི་རྐྱེན་མཛད་ཅིང་། ཀྵ་ཡའམ་འཁོར་བའི་སྡུག་བསྔལ་ཟད་པའི་མེ་ཕོ་སྟག་གི་ལོ་ཡི་དུས་ངན་གྱི་ཁུག་པ་རྫོགས་ལ་ཁད་པ་དང་། རབ་བྱུང་ཚེས་ཀྱི་གྲངས་ལྡན་སྟེེ་བཅོ་ལྔ་པའི་མེ་མོ་ཡོས་ལོ་གསར་པའང་ཤར་ལ་ཉེ་བའི་སྐབས་། རྡོ་རྗེའི་ལུང་གིས་བསྔགས་པའི་གནས་མཧཱ་གུ་རུའི་དུས་ཆེན་སྨིན་ཟླའི་ཡར་ངོའི་ཚེས་བཅུ་སོགས་ཀྱི་ཕྱི་ནང་གི་རྟེན་འབྱུང་ཕུན་སུམ་ཚོགས་པ་རྣམས་མ་བསྒྲིགས་ཀྱང་ངང་གིས་ལྷུན་གྲུབ་འགྲིགས་པའི་ཚེ་ན། མཧཱ་གུ་རུ་པདྨ་ཐོད་ཕྲེང་གི་བཀའ་ལུང་བཞིན་གཏེར་འབྱིན་གྲུབ་པའི་རྒྱལ་པོ་ཡབ་སྲས་ཟུང་གི་སྤྲུལ་པ་རིག་འཛིན་རྣམ་གཉིས་མཚན་དཔེ་གཟུགས་སྐུའི་བཀོད་པ་ལྷན་ཅིག་ཏུ་རྒྱས་པས་བཏོན་པ་དང་། ཟབ་མོའི་གཏེར་རྒྱ་བཀྲོལ་ཏེ་སྦས་པའི་གཏེར་རྣམས་ས་སྟེང་དུ་སྣང་བར་མཛད་པ་ནི། ལས་ཅན་སྐྱེས་མཆོག་དུ་མའི་འཁོར་དང་བཅས་པས་བོད་ཁམས་སྤྱི་ལ་བཀྲ་ཤིས་དགེ་མཚན་འབྱུང་བའི་རོང་མེ་དཀར་མོ་སྟག་ཚང་མིང་ཅན་བཞི་པའི་གནས་ཀྱི་སྒོ་ཡང་སྣང་བར་མཛད་ཅིང་དབུས་སུ་རང་བྱུང་བསམ་འགྲུབ་བྲག་གི་ཀེའུ་ཚང་དང་ཉེ་བའི་མཧཱ་གུ་རུ་ཡབ་ཡུམ་གྱི་གསང་ཕུག་གཡས་གཡོན་དང་། དེ་དང་ཉེ་བར་སེང་གེའི་གཡུ་མཚོ་རྣམས་ནས་རྨད་བྱུང་ངོ་མཚར་ཟབ་གཏེར་ནོར་བུ་བས་ཀྱང་རིན་ཐང་ཆེ་བའི་མཛོད་ཆེན་བྱུང་བའི་ནང་ནས་གཅེས་པའི་ཡང་ཟབ་བླ་མ་རྡོ་རྗེ་དྲག་པོ་རྩལ་གྱི་སྐུ་རྟེན་དང་གསུང་རྟེན་དང་ཐུགས་རྟེན་ཟླ་མེད་ཁྱད་པར་དུ་འཕགས་པ་ནི་གཡོན་ངོས་སུ་ཡོད་པའི་མཁའ་འགྲོ་ཡེ་ཤེས་མཚོ་རྒྱལ་གྱིས་གསང་བའི་ཉམས་མྱོང་བདེ་སྟོང་གི་ཡེ་ཤེས་བསྐྱེད་པའི་ཕུག་པ་ནས་སྤྱན་དྲངས་པའི་བོད་ཁམས་མཐའ་དབུས་སྤྱི་ཁྱབ་ཀྱི་འཕྲལ་ཡུན་ཉེས་སེལ་ལེགས་སྤེལ་དང་། རྒུད་པ་སྐྱོབ་པའི་མགོན་དུ་བྱོན་པ་ཡིན་ནོ། །
སྐལ་ལྡན་སྐྱེས་མཆོག་རྣམས་ཀྱིས་འཛིན་སྐྱོང་སྤེལ་ཏེ་འགྲོ་དོན་མཐའ་རྒྱས་སུ་འཕེལ་བའི་སྒོ་མོ་གསར་དུ་ཕྱེས་པའི་ཚུལ་སྨོན་ལམ་དང་བཅས་བསྟན་པ་ནི། ཟབ་མོ་བླ་མ་སྒྲུབ་པའི་སྐོར་སྤྱི་དང་། ནང་གསེས་བར་ཆད་ཀུན་སེལ་ཕྱི། བསམ་པ་ལྷུན་གྲུབ་ནང་། མཚོ་སྐྱེས་སྙིང་ཐིག་གསང་བ། རྡོ་རྗེ་དྲག་རྩལ་ཡང་གསང་སྟེ་སྐོར་ཚོ་བཞིའི་རྒྱབ་ཆོས་སུ་བྱོན་པ་ཐུན་མོང་དང་ཐུན་མིན་ལམ་གྱི་རིམ་པ་མདོ་སྡེ་སྣོད་གསུམ། སྔགས་རྒྱུད་སྡེ་བཞི་དྲུག་གི་སྙིང་པོའམ་སྲོག་ལྟ་བུའི་སྲས་བཅས་རྒྱལ་བའི་ཐུགས་ཀྱི་དགོངས་པའི་བཅུད་འདི་ཡང་། རིག་འཛིན་གཏེར་སྟོན་ཆེན་པོ་མཆོག་ཟུང་གསེར་ཞལ་ལྷན་ཅིག་ཏུ་རྒྱས་པ་ཡིས། ཚིག་དོན་མང་ཉུང་མདོ་རྒྱས་འཚམས་པའི་ཟབ་ཆོས་འདི་ཉིད་ཡེ་ཤེས་མཁའ་འགྲོའི་བརྡ་རིས་ལས་བསྒྱུར་ཅིང་། དེ་འཕྲལ་ཉིད་དུ་རྡོ་རྗེའི་ལུང་ཟིན་སྐལ་བཟང་སྣོད་དང་ལྡན་པའི་སྐྱེས་མཆོག་པདྨ་གར་དབང་བློ་གྲོས་མཐའ་ཡས་པའི་སྡེས་མི་ཕྱེད་དད་པས་སྒོ་གསུམ་གུས་པ་ཆེན་པོས་སྲི་ཞུ་ཆེད་དུ་ལྷུར་བླངས་ཏེ། མདོ་སྔགས་སྙིང་པོའི་བསྟན་པའི་བཙས་དང་། མ་འོངས་ཕྱི་རབས་ཀྱི་ལས་སྐལ་ལྡན་པའི་བརྒྱུད་འཛིན་ཡོངས་ཀྱི་ཐུགས་དམ་སྙིང་ནོར་གྱི་ཡང་བཅུད་ནོར་བུ་རིན་པོ་ཆེའི་དབྱིག་དང་། ནོར་འཛིན་པའི་སྟེང་ན་མདོ་སྔགས་ཆོས་ཚུལ་ཉི་ཟླ་ལྟ་བུའི་རྨོངས་བློའི་མུན་སེལ་གྱི་སྒྲོན་མེ་སྦར་བར་བྱས་པའི་དགེ་བའི་ཚོགས་མི་ཟད་རྒྱ་ཆེན་འདི་ཡི་མཐུས། ཐུབ་བསྟན་རིས་མེད་སྤྱི་དང་ཁྱད་པར་གསང་ཆེན་ངེས་པའི་དོན་མཐར་ཐུག་པའི་ཐེག་པ་འདི་ལས་ཁམས་གསུམ་སེམས་ཅན་སྐྱེ་རྒུའི་འགྲོ་བ་རྣམས་འབད་རྩོལ་མེད་པར་གདོད་མའི་རྒྱལ་སར་དབུགས་ཆེན་དབྱུང་ཞིང་། གཞན་ཡང་སྙིགས་དུས་ཀྱི་རྒུད་པ་མ་ལུས་ཀུན་ཞི་ནས། གངས་རིའི་ཕྲེང་བ་དཀར་པོས་བསྐོར་བ་ཅན་གྱི་ཡུལ་ལྗོངས་མཐའ་དབུས་སྣོད་བཅུད་ཀུན་ལ་དགེ་མཚན་གོང་འཕེལ་བདེ་སྐྱིད་ཆོས་ཀྱི་དཔལ་འབྱོར་ཕུན་སུམ་ཚོགས་པའི་བསྟན་འགྲོའི་ལེགས་ཚོགས་ཇི་སྙེད་དང་དགེ་བཅུའི་རྫོགས་ལྡན་དཔལ་དུ་འབར་བར་ཤོག་ཅིག་ཅེས་པའོ། །ཞེས་པ་འདི་ནི་རྩོད་བྲལ་རིག་འཛིན་གྲུབ་པའི་རྒྱལ་པོ་མངའ་བདག་ཡབ་སྲས་ཀྱི་སྤྲུལ་པ་ལྷན་རྒྱས་པས་དུས་རྟག་པར་དང་། ཟབ་ཆོས་འདིས་ཀྱང་ཐོག་མའི་སྐལ་ལྡན་དུ་རྗེས་སུ་བཟུང་བ། འཇམ་མགོན་པདྨ་གར་དབང་བློ་གྲོས་མཐའ་ཡས་འཆི་མེད་བསྟན་གཉིས་གཡུང་དྲུང་གླིང་པས་གནས་མཆོག་བཀྲ་ཤིས་ཟླ་གམ་དབང་གི་ཕུག་ཏུ་ཕྱག་བྲིས་བགྱིས་པ་དགེ་ལེགས་མཆོག་ཏུ་འཕེལ་བར་གྱུར་ཅིག །དེ་ལྟར་བཀྲལ་བས་རེ་ཞིག་ལེགས་པར་གྲུབ་བོ། །
སླར་སྨྲས་པ།
འདིར་འབད་ཉེས་ཚོགས་མཐོལ་བཤགས་ལེགས་བྱས་མཚོན། །
དགེ་ཀུན་བྱང་ཆུབ་ཆེན་པོར་བསྔོས་པའི་མཐུས། །
ཟབ་གསང་རིང་ལུགས་སྣང་བས་ཡོངས་ཁྱབ་སྟེ། །
བཀྲ་ཤིས་དགེ་མཚན་པདྨོ་རྒྱས་གྱུར་ཅིག །
ཅེས་པ་འདི་ནི་སྤྲུལ་པའི་གཏེར་སྟོན་ཆེན་པོ་རིག་འཛིན་རྣམ་པ་གསུམ་གྱི་དགོངས་བཅུད་གསུང་གི་བདུད་རྩི་ལས་འཕྲོས་པའི་རྒྱུན་རྣམས་ཐུགས་ཀྱི་དཔལ་བེའུར་བསྟི་བས་ཐོས་བསམ་སྒོམ་པའི་ཡོན་ཏན་རྒྱ་མཚོའི་ཕ་མཐར་སོན་ཅིང་། རྡོ་རྗེའི་ལུང་དོན་ལྟར་འབྲེལ་ཐོགས་འབུམ་ཚོ་བཅོ་བརྒྱད་ཀྱི་ཕྲིན་ལས་གཡར་དམ་དུ་བཞེས་པའི་འཇམ་མགོན་ཉི་ཟླ་ཟུང་གི་དངོས་སློབ་ཀྱི་ཐུ་བོ། མཁྱེན་བརྩེ་ནུས་གསུམ་གྱི་བདག་ཉིད། ཡོངས་ཀྱི་བཤེས་གཉེན་ཆེན་པོ། འཇམ་དབྱངས་གྲགས་པའི་དཔལ་གྱི་ཞབས་རྡུལ་སྤྱི་བོར་ཐོབ་ཅིང་ཟབ་རྒྱས་གསུང་གི་བདུད་རྩིས་རྗེས་སུ་འཛིན་པའི་བཀའ་དྲིན་ཆེན་པོས་བསྐྱངས་པའི་སྐབས། འགྲེལ་གཞུང་ནས་བསྟན་པ་བླ་མའི་ཞལ་རྒྱུན་གྱིས་གསལ་བར་མཛད་པ་རྣམས་བརྗེད་དུ་ཕངས་ཏེ། རང་འདྲའི་བློ་དམན་རྣམས་ལ་ཕན་པར་འདོད་ནས་ཛར་བུ་འགའ་ཞིག་ཏུ་དྲན་ཐོར་བཏབ་པ་ཉིད་ཕྱོགས་གཅིག་ཏུ་འགོད་པར་བྱོས་ཞེས། གཏེར་དབོན་བསམ་གཏན་རྒྱ་མཚོའི་དབུས་མཆེད་ཞལ་ལྷན་ནས་བྲི་གཞིའི་ཤོག་བུའི་མཐུན་རྐྱེན་དང་བཅས་ཆེད་དུ་བསྐུལ་བཞེད་ངོར། ཐེག་མཆོག་སྙིང་པོའི་རྣལ་འབྱོར་ལ་མོས་པ་ལམ་དུ་བྱེད་པ་ཤཱཀྱའི་དགེ་སློང་ཀུན་རྨོངས་པ། པདྨ་ཕྲིན་ལས་སྙིང་པོས་མཆོག་གྱུར་ཐུགས་ཀྱི་གདན་ས་སྨིན་གྲོལ་ནོར་བུའི་གླིང་དུ་སྦྱར་བའི་དགེ་བས་རྡོ་རྗེ་སྙིང་པོའི་རིང་ལུགས་ཕྱོགས་དུས་ཀུན་ཏུ་རྒྱས་པའི་རྒྱུར་གྱུར་ཅིག །སརྦ་དཱ་ཀ་ལྱཱ་ཎཾ་བྷ་ཝནྟུ།། །།
